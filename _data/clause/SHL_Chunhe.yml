# 太平聖惠方 卷第八

- NOO: 01-000
  TXT: 辨太陽病形證

- NOO: 01-001
  TXT: 傷寒一日，太陽受病，若脈靜者，未傳諸臟，煩<small>（躁）</small>欲吐，脈急數者，乃傳別臟也，宜桂枝湯。

- NOO: 01-002
  TXT: 太陽爲病，頭痛項强而惡寒，其脈浮數，宜桂枝湯。

- NOO: 01-003
  TXT: 太陽中風，發熱而惡寒，宜桂枝湯。

- NOO: 01-004
  TXT: 太陽病中風脈，其陽浮而弱。浮者熱自發，弱者汗自出，嗇嗇惡寒，翕翕發熱，鼻鳴乾嘔，宜桂枝湯。

- NOO: 01-005
  TXT: 太陽病發熱汗出，此爲榮弱衛强，故便汗出，欲去其邪，更宜服桂枝湯。

- NOO: 01-006
  TXT: 太陽病，若下之，其氣上衝，可與桂枝湯。

- NOO: 01-007
  TXT: 太陽病，發其汗，汗出不止者，其人必惡寒，小便難，四肢拘急者，宜桂枝附子湯。

- NOO: 01-008
  TXT: 太陽病，若下之，其脈促，胸中滿，宜桂枝湯。

- NOO: 01-009
  TXT: 太陽病，外證未解，不可下也，宜服桂枝湯發其汗。

- NOO: 01-010
  TXT: 太陽病，下之不愈，其脈浮者爲在外，汗之則愈，宜桂枝湯。

- NOO: 01-011
  TXT: 太陽病，服桂枝湯，煩熱不解者，當先針風池、風府穴，乃與桂枝湯，即愈。

- NOO: 01-012
  TXT: 太陽病，自汗出，此爲榮氣和，衛氣不和，榮行脈中，衛行脈外，復發其汗，表和即愈。宜桂枝湯。

- NOO: 01-013
  TXT: 太陽病，時自發熱，汗出不愈者，此衛氣不和也，當更發汗即愈。宜桂枝湯。

- NOO: 01-014
  TXT: 太陽病，發汗已解，半日後復煩躁，其脈浮數者，可復發其汗。宜桂枝湯。

- NOO: 01-015
  TXT: 太陽與陽明合病，喘而胸滿，不可下也，宜麻黃湯。

- NOO: 01-016
  TXT: 太陽病，脈浮緊無汗，發熱身痛，心煩目瞑，劇者必衄，衄者欲解也，宜麻黃湯。

- NOO: 01-017
  TXT: 太陽病，頭痛發熱，身體骨節疼痛，惡風，無汗而喘者，宜麻黃湯。

- NOO: 01-018
  TXT: 太陽病，脈浮而數者，可發其汗，宜麻黃湯。

- NOO: 01-019
  TXT: 太陽與陽明合病而自利，宜朮附湯。

- NOO: 01-020
  TXT: 太陽與陽明病而不利，但嘔者，宜葛根半夏湯。

- NOO: 01-021
  TXT: 太陽病，項背强，無汗而惡風者，宜麻黃湯。

- NOO: 01-022
  TXT: 太陽中風，脈浮緊，發熱惡寒，身體疼痛，宜大靑龍湯。

- NOO: 01-023
  TXT: 太陽病，脈浮緩，其身不痛，但重，或有輕時，無少陰證者，可大靑龍湯。

- NOO: 01-024
  TXT: 太陽病，表不解，心下有水氣，乾嘔發熱，或渴或利，小腹滿或喘者，宜小靑龍湯。

- NOO: 01-025
  TXT: 太陽病發汗，汗解後，其人仍發熱，心下悸，頭眩，身體瞤動，宜玄武湯。

- NOO: 01-026
  TXT: 太陽病不解，結熱在膀胱，其人如狂，其血自下，其外不解，尙未可攻，當解其外，宜桂枝湯。外已解，小腹結者，乃可攻之，宜桃仁承氣湯。

- NOO: 01-027
  TXT: 太陽病，反下之，遂利不止，汗出者，宜葛根黃連湯。

- NOO: 01-028
  TXT: 太陽病，吐下、發汗後，而微煩，小便數，大便堅，可小承氣湯。

- NOO: 01-029
  TXT: 太陽病，發汗，大汗出，胃乾，煩躁不得眠，其人欲飮水，當稍稍飮之，令胃氣和即愈。脈浮，小便利，微熱渴者，宜五苓散。

- NOO: 01-030
  TXT: 太陽病，發汗後，脈浮而數，復渴者，宜五苓散。

- NOO: 01-031
  TXT: 太陽病，汗出而渴，宜五苓散。不渴，宜茯苓散。

- NOO: 01-032
  TXT: 太陽與少陰合病，而自利者，宜黃芩湯，嘔者加半夏生姜湯。

- NOO: 01-033
  TXT: 太陽病，發汗後，腹脹滿者，宜厚朴湯。

- NOO: 01-034
  TXT: 太陽病，汗後，心下痞滿，宜瀉心湯。

- NOO: 01-035
  TXT: 太陽病，汗出後，胃中不和，心下痞堅，乾噫食臭，脅下有水氣，腹中雷鳴而利，宜半夏瀉心湯。

- NOO: 01-036
  TXT: 太陽病，外未解，數下之，遂夾熱而利，利不止，心下痞滿，表裡不解，宜桂枝人參湯。

- NOO: 02-000
  TXT: 辨陽明病形證

- NOO: 02-001
  TXT: 傷寒二日，陽明受病。陽明者，胃中寒是也。宜桂枝湯。

- NOO: 02-002
  TXT: 太陽病而發汗，汗雖出，復不解。不解者，轉屬陽明也。宜麻黃湯。

- NOO: 02-003
  TXT: 陽明病外證，身熱汗出，而不惡寒，但惡熱，宜柴胡湯。

- NOO: 02-004
  TXT: 陽明中風，頭痛口苦，腹滿微喘，發熱惡寒，脈浮而緊，下之即小便難，宜桂枝麻黃湯。

- NOO: 02-005
  TXT: 陽明中寒，不能食，小便不利，手足濈然汗出，欲作堅癥也。所以然者，胃中水穀不化故也。宜桃仁承氣湯。

- NOO: 02-006
  TXT: 陽明病，能食，下之不解。其人不能食，攻其熱必噦者，胃中虛冷也。宜半夏湯。

- NOO: 02-007
  TXT: 陽明病，脈遲發熱，頭眩，小便難，此欲作穀疸，下之必腹滿，宜柴胡湯。

- NOO: 02-008
  TXT: 陽明病，當多汗而反無汗，身如蟲行皮中之狀，此爲久虛故也。宜朮附湯。

- NOO: 02-009
  TXT: 冬陽明病，反無汗，但小便利，嘔而欬，手足厥，其頭必痛，宜建中湯。

- NOO: 02-010
  TXT: 冬陽明病，脈浮而緊，必發潮熱，其脈浮者，宜黃芩湯。

- NOO: 02-011
  TXT: 陽明病，無汗，小便不利，心中熱壅，必發黃也，宜茵陳湯。

- NOO: 02-012
  TXT: 陽明病，被火灸，其額上微有汗出，小便不利者，必發黃也，宜茵陳湯。

- NOO: 02-013
  TXT: 陽明病，口乾，但漱水，不欲咽者，必鼻衄也，宜黃芩湯。

- NOO: 02-014
  TXT: 陽明病，若小便少者，津液當還入胃中故也。凡發汗太過，故令大小便難，宜茯苓湯。

- NOO: 02-015
  TXT: 陽明病，當心下堅滿，不可下之，宜半夏湯。

- NOO: 02-016
  TXT: 陽明病，不吐下而煩者，可與承氣湯。

- NOO: 02-017
  TXT: 陽明病，其脈遲，雖汗出不惡寒，其體必重，腹滿而喘，有潮熱，可攻其裡，手足濈然汗出，爲大便已堅，宜承氣湯。

- NOO: 02-018
  TXT: 陽明病，若汗出多，而微惡寒，爲外未解，無潮熱，不可與承氣湯也。若腹大，便難，可與小承氣湯，和其胃氣，勿令下多。

- NOO: 02-019
  TXT: 陽明病，有潮熱，大便堅，可與承氣湯。若有結燥，乃可徐徐攻之。若無壅滯，不可攻之，攻之者，必腹滿不能食，欲飮水者即噦。其候發熱，必腹堅脹，宜與小承氣湯。

- NOO: 02-020
  TXT: 陽明病，其人多汗，津液外出，胃中乾燥，大便必堅，堅者則譫語，宜與大承氣湯。

- NOO: 02-021
  TXT: 陽明病，譫語妄言，發潮熱，其脈滑疾者，宜承氣湯。

- NOO: 02-022
  TXT: 陽明病，脈浮，咽乾，口苦，腹滿，汗出而喘，不惡寒反惡熱，心躁，譫語不得眠，胃虛，客熱舌燥，宜梔子湯。

- NOO: 02-023
  TXT: 陽明病，若脈浮發熱，渴而欲飮水，小便不利，宜猪苓湯。

- NOO: 02-024
  TXT: 陽明病，若脈浮遲，表熱裡寒，下利水穀，宜四逆湯。

- NOO: 02-025
  TXT: 陽明病，若胃中虛冷，其人能食，飮水即噦。

- NOO: 02-026
  TXT: 脈浮發熱，口鼻中燥，能食者，必衄，宜黃芩湯。

- NOO: 02-027
  TXT: 陽明病，汗出而多渴者，不可與猪苓湯。汗多者，胃中燥也。汗少者，宜與猪苓湯，利其小便。

- NOO: 02-028
  TXT: 陽明病，固下之，其外有熱，手足溫者，心中煩壅，飢而不能食，頭有汗出，宜梔子湯。

- NOO: 02-029
  TXT: 陽明病，發潮熱，大便溏，小便自利，胸脅煩滿不止，宜小柴胡湯。

- NOO: 02-030
  TXT: 陽明病，脅下堅滿，大便秘而嘔，口燥，宜柴胡湯。

- NOO: 02-031
  TXT: 陽明病，中風，其脈浮大，短氣，心痛，鼻乾，嗜臥，不得汗，一身悉黃，小便難，有潮熱而噦，耳前後腫，刺之雖小差，外若不解，宜柴胡湯。

- NOO: 02-032
  TXT: 陽明病，其脈遲，汗出多而微惡寒，爲表未解，宜桂枝湯。

- NOO: 02-033
  TXT: 陽明病，脈浮無汗，其人必喘，當須發汗，宜麻黃湯。

- NOO: 02-034
  TXT: 陽明病，發熱而汗出，此爲熱退，不能發黃也。但頭汗出，身體無汗，小便不利，渴引水漿，此爲瘀熱在裡，必發黃也。宜茵陳湯。

- NOO: 02-035
  TXT: 陽明病，其人喜妄，必有稸血，爲本有瘀熱，大便必秘，宜抵當湯。

- NOO: 02-036
  TXT: 陽明病，脈實者當下，脈浮虛者當汗，下者宜承氣湯，汗者宜桂枝湯。

- NOO: 02-037
  TXT: 陽明病，發作有時，汗不解，腹滿痛，宜承氣湯。

- NOO: 02-038
  TXT: 陽明與少陰¶合病，而自利脈浮者，爲順也。滑而數者，有宿食，宜承氣湯。
  ANN: 少陰：《全書》＂少陽＂

- NOO: 02-039
  TXT: 陽明病，脈浮，發熱無汗，表不解，渴欲飮水，宜白虎湯。

- NOO: 03-000
  TXT: 辨少陽病形證

- NOO: 03-001
  TXT: 傷寒三日，少陽受病，口苦，乾燥，目眩，宜柴胡湯。

- NOO: 03-002
  TXT: 少陽病，脅下堅滿，乾嘔，不能飮食，往來寒熱，若未吐下，其脈沈緊，可與柴胡湯。

- NOO: 03-003
  TXT: 少陽病，若已吐下發汗，譫語，服柴胡湯。若不解，此欲爲狂病，隨其證而治之。

- NOO: 03-004
  TXT: 少陽中風，兩耳生所聞，目赤，胸中滿而煩，不可吐下，吐下則悸而驚，宜柴胡湯。

- NOO: 03-005
  TXT: 傷寒病，脈弦細，頭痛而發熱，此爲屬少陽。少陽不可發汗，發汗則譫語，爲屬胃，胃和即愈，不和即煩而悸，宜柴胡湯。

- NOO: 03-006
  TXT: 傷寒三日，無大熱，其人煩躁，此爲陽去入陰故也。宜茯苓湯。

- NOO: 04-000
  TXT: 辨太陰病形證

- NOO: 04-001
  TXT: 傷寒四日，太陰受病，腹滿吐食，下之益甚，時時腹痛，心胸堅滿。若脈浮者，可發其汗，沈者宜攻其裡也。發汗者宜桂枝湯，攻裡者宜承氣湯。

- NOO: 04-002
  TXT: 太陰中風，四肢煩痛，其脈陽微陰澀而長，爲欲愈也，宜靑龍湯。

- NOO: 04-003
  TXT: 太陰病，利而不渴者，其臟有寒，當溫之，以四逆湯。

- NOO: 04-004
  TXT: 傷寒脈浮而緩，手足自溫，是爲繫在太陰，小便不利，其人當發黃，宜茵陳湯。

- NOO: 04-005
  TXT: 太陰病不解，雖暴煩下利，十餘行而自止。所以自止者，脾家實，腐穢已去故也，宜橘皮湯。

- NOO: 04-006
  TXT: 太陰病，下之後，腹滿時痛，宜桂心芍藥湯。若太實腹痛者，宜承氣湯下之。

- NOO: 05-000
  TXT: 辨少陰病形證

- NOO: 05-001
  TXT: 傷寒五日，少陰受病，其脈微細，但欲寐。

- NOO: 05-002
  TXT: 其人欲吐而不煩，五日自利而渴者，屬陰虛，故引水以自救。小便白而利者，下焦有虛寒，故不能制水而小便白也，宜龍骨牡蠣湯。

- NOO: 05-003
  TXT: 少陰病，欬而下利，譫語，是爲心臟有積熱故也，小便必難，宜服猪苓湯。

- NOO: 05-004
  TXT: 少陰病，脈細沈數，病在裡，不可發其汗，宜承氣湯。

- NOO: 05-005
  TXT: 少陰病，下利止，惡寒而踡，手足溫者，可治也，宜建中湯。

- NOO: 05-006
  TXT: 少陰病，惡寒而踡，時時自煩，不欲厚衣，宜大柴胡湯。

- NOO: 05-007
  TXT: 少陰病，而一身手足盡熱，熱在膀胱，必便血也，宜黃芩湯。

- NOO: 05-008
  TXT: 少陰病，其人吐利，手足不逆，反發熱者，宜葛根半夏湯。

- NOO: 05-009
  TXT: 少陰病，始得之，其人發熱，脈反沈者，宜麻黃附子湯。

- NOO: 05-010
  TXT: 少陰病，身體痛，手足寒，脈沈者，宜四逆湯。

- NOO: 05-011
  TXT: 少陰病，下利，便膿血者，桃花湯。

- NOO: 05-012
  TXT: 少陰病，其人吐利，手足逆，煩躁者，宜吳茱萸湯。

- NOO: 05-013
  TXT: 少陰病，下利咽痛，胸滿心煩，宜猪苓湯。

- NOO: 05-014
  TXT: 少陰病，咽痛者，宜甘草桔梗湯。

- NOO: 05-015
  TXT: 少陰病，下利，宜白通湯。

- NOO: 05-016
  TXT: 少陰病，下利，服白通湯止後，厥逆無脈煩躁者，宜白通猪苓湯。其脈暴出者死，微微續出者生。

- NOO: 05-017
  TXT: 少陰病，四肢心腹痛，小便不利，或欬或嘔，此爲有水氣，宜玄武湯。

- NOO: 05-018
  TXT: 少陰病，下利水穀，裡寒外熱，手足厥逆。脈微欲絶，身反惡寒，其人面赤，或腹痛，或乾嘔，或咽痛，或時利止而脈不出者，宜四逆湯。

- NOO: 05-019
  TXT: 少陰病，下利，欬而嘔，煩渴，不得眠臥，宜猪苓湯。

- NOO: 05-020
  TXT: 少陰病，口燥咽乾，急下之，宜承氣湯。

- NOO: 05-021
  TXT: 少陰病，利淸水，色靑者，胸心下必痛，口乾燥者，宜大柴胡湯。

- NOO: 05-022
  TXT: 少陰病，其人腹滿，不大便者，急下之，宜承氣湯。

- NOO: 05-023
  TXT: 少陰病，其脈沈者，急當溫之，宜四逆湯。

- NOO: 05-024
  TXT: 少陰病，其人飮食則吐，心中溫溫欲吐，復不能吐，手足寒，脈弦遲，此胸中實，不可下也，當宜吐之，宜瓜蔕散。

- NOO: 05-025
  TXT: 少陰病，若膈上有寒，欲乾嘔者，不可吐，當溫之，以四逆湯。

- NOO: 06-000
  TXT: 辨厥陰病形證

- NOO: 06-001
  TXT: 傷寒六日，厥陰受病，其脈微浮，爲欲愈，不浮爲未愈也，宜建中湯。

- NOO: 06-002
  TXT: 傷寒六日，渴欲飮水者，宜猪苓湯。

- NOO: 06-003
  TXT: 傷寒六日，煩滿而囊縮，此則毒氣在臟，可下而愈，宜小承氣湯。

- NOO: 06-004
  TXT: 傷寒六日，身體熱，惡風，頸項强，脅下滿，手足溫而渴，宜小柴胡湯。

- NOO: 06-005
  TXT: 傷寒六日，陽脈澀，陰脈弦，當腹中急痛，先與小建中湯，不差，大柴胡湯。

- NOO: 06-006
  TXT: 傷寒六日，發汗，吐下後，虛煩不得眠，劇者心神顚倒，宜梔子湯。

- NOO: 06-007
  TXT: 傷寒六日，已發汗及下之，其人胸脅滿，大腸微結，小腸¶不利而不嘔，但頭汗出，往來寒熱而煩，此爲未解，宜小柴胡桂枝湯。
  ANN: 小腸：《全書》＂小便＂

- NOO: 06-008
  TXT: 傷寒六日，發熱，微惡寒，肢節順疼，心下支滿，外證未去，宜柴胡桂枝湯。

- NOO: 06-009
  TXT: 傷寒六日，大下之後，身熱不去，心中結痛，此爲欲解，宜梔子湯。

- NOO: 06-010
  TXT: 傷寒六日，下之，胸滿煩驚，小便不利，譫語，一身不可轉側，宜柴胡湯。

- NOO: 06-011
  TXT: 傷寒六日不解，結熱在裡，但熱，時時惡風，大渴，舌乾煩躁，宜白虎湯。

- NOO: 06-012
  TXT: 傷寒六日，風寒¶相搏，身體疼痛，不能轉側，脈浮虛而濇，宜朮附湯。
  ANN: 小寒：《全書》＂風濕＂

- NOO: 06-013
  TXT: 傷寒病，六日後，至八日九日，如瘧，熱多寒少，一日再發，其脈微緩者，爲欲愈。脈微而惡寒者，爲陰陽俱虛，不可復吐下也。發汗面色赤有熱者，爲欲解，宜服桂枝麻黃湯。

- NOO: 07-000
  TXT: 辨傷寒熱病兩感證候

- NOO: 07-001
  TXT: 夫熱病者，皆傷寒之類也，或愈或死，其死皆以六七日間，其愈皆以十日已上者，何也？ 夫巨陽者，諸陽之屬也，其脈連於風府，故爲諸陽主氣。人之傷於寒也。故則爲病熱，熱雖甚不死，其兩感於寒而病者必死。

- NOO: 07-002
  TXT: 夫兩傷於寒病者，一日則巨陽與少陰俱病，故頭痛、口乾，煩滿而渴。<small>（足太陽膀胱之經足少陰是腎心經也）</small>

- NOO: 07-003
  TXT: 二日，足陽明與足太陰俱病，則腹滿，體熱，不食，譫語。<small>（足陽明胃之經足太陰脾之經也）</small>

- NOO: 07-004
  TXT: 三日，則足少陽與足厥陰俱病，則耳聾，囊縮，水漿不入口，則不知人，六日而死矣。<small>（足少陽膽之經足厥陰肝之經也）</small> 是爲六經陰陽表裡者也。

- NOO: 07-005
  TXT: 陽爲腑，主表。陰爲臟，主裡。臟腑俱病，故曰兩感。三日而死者，爲一日兩經受病，故云兩感，是表裡俱病，故六日而死矣。
