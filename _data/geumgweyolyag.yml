- LVL: AA
  CHAPTER: '01'
  SERIAL: '00'
  NOO: '01-00'
  TXT: 藏府經絡先後病脈證 第一 <small>論十三首 脈證二條</small>

- LVL: CC
  CHAPTER: '01'
  SERIAL: '01'
  NOO: '01-01'
  TXT: 問曰上工治未病，何也。師曰夫治未病者，見肝之病，知肝傳脾，當先實脾。四季脾王不受邪，卽勿補之。中工不曉相傳，見肝之病，不解實脾，惟治肝也。夫肝之病，補用酸，助用焦苦，益用甘味之藥調之，酸入肝，焦苦入心，甘入脾。脾能傷腎，腎氣微弱則水不行，水不行則心火氣盛，則傷肺，肺被傷則金氣不行，金氣不行則肝氣盛，則肝自愈。此治肝補脾之要妙也。肝虛則用此法，實則不在用之。經曰虛虛實實，補不足損有餘，是其義也。餘藏準此。

- LVL: CC
  CHAPTER: '01'
  SERIAL: '02'
  NOO: '01-02'
  TXT: 夫人稟五常，因風氣而生長。風氣雖能生萬物，亦能害萬物，如水能浮舟，亦能覆舟。若五藏元眞通暢，人卽安和，客氣邪風，中人多死。千般疢難，不越三條。一者，經絡受邪入藏府，爲內所因也。二者，四肢九竅，血脈相傳，壅塞不通，爲外皮膚所中也。三者，房室金刃蟲獸所傷。以此詳之，病由都盡。若人能養愼，不令邪風干忤經絡，適中經絡，未流傳藏府，卽醫治之。四肢才覺重滯，卽導引吐納鍼灸膏摩，勿令九竅閉塞。更能無犯王法禽獸災傷。房室勿令竭乏，服食節其冷熱苦酸辛甘，不遣形體有衰，病則無由入其腠理。腠者，是三焦通會元眞之處，爲血氣所注，理者，是皮膚藏府之文理也。

- LVL: CC
  CHAPTER: '01'
  SERIAL: '03'
  NOO: '01-03'
  TXT: 問曰病人有氣色見于面部，願聞其說。師曰鼻頭色靑，腹中痛，苦冷者死。<small>一云腹中冷，苦痛者死。</small> 鼻頭色微黑者有水氣，色黃者胸上有寒。色白者亡血也，設微赤非時者，死。其目正圓者，痓，不治。又色靑爲痛，色黑爲勞，色赤爲風，色黃者便難，色鮮明者有留飮。

- LVL: CC
  CHAPTER: '01'
  SERIAL: '04'
  NOO: '01-04'
  TXT: 師曰病人語聲寂然喜驚呼者，骨節間病，語聲喑喑然不徹者，心膈間病，語聲啾啾然細而長者，頭中病<small>一作痛</small>。

- LVL: CC
  CHAPTER: '01'
  SERIAL: '05'
  NOO: '01-05'
  TXT: 師曰息搖肩者，心中堅，息引胸中上氣者，咳，息張口短氣者，肺痿唾沫。

- LVL: CC
  CHAPTER: '01'
  SERIAL: '06'
  NOO: '01-06'
  TXT: 師曰吸而微數，其病在中焦，實也，當下之卽愈。虛者不治。在上焦者，其吸促，在下焦者，其吸遠，此皆難治。呼吸動搖振振者，不治。

- LVL: CC
  CHAPTER: '01'
  SERIAL: '07'
  NOO: '01-07'
  TXT: 師曰寸口脈動者，因其王時而動。假令肝王色靑。四時各隨其色。肝色靑而反色白，非其時色脈，皆當病。

- LVL: CC
  CHAPTER: '01'
  SERIAL: '08'
  NOO: '01-08'
  TXT: 問曰有未至而至，有至而不至，有至而不去，有至而太過，何謂也。師曰冬至之後，甲子夜半少陽起，少陽之時陽始生，天得溫和。以未得甲子，天因溫和，此爲未至而至也，以得甲子而天未溫和，此爲至而不至也，以得甲子而天大寒不解，此爲至而不去也，以得甲子而天溫和如盛夏五六月時，此爲至而太過也。

- LVL: CC
  CHAPTER: '01'
  SERIAL: '09'
  NOO: '01-09'
  TXT: 師曰病人脈浮者在前，其病在表，浮者在後，其病在裏。腰痛背强不能行，必短氣而極也。

- LVL: CC
  CHAPTER: '01'
  SERIAL: '10'
  NOO: '01-10'
  TXT: 問曰經云厥陽獨行，何謂也。師曰此爲有陽無陰，故稱厥陽。

- LVL: CC
  CHAPTER: '01'
  SERIAL: '11'
  NOO: '01-11'
  TXT: 問曰寸脈沈大而滑，沈則爲實，滑則爲氣，實氣相搏，血氣入藏卽死，入府卽愈。此爲卒厥，何謂也。師曰唇口靑身冷，爲入藏卽死。如身和，汗自出，爲入府，卽愈。

- LVL: CC
  CHAPTER: '01'
  SERIAL: '12'
  NOO: '01-12'
  TXT: 問曰脈脫，入藏卽死，入府卽愈，何謂也。師曰非爲一病，百病皆然。譬如浸淫瘡，從口起流向四肢者，可治，從四肢流來入口者，不可治。病在外者可治，入裏者卽死。

- LVL: CC
  CHAPTER: '01'
  SERIAL: '13'
  NOO: '01-13'
  TXT: 問曰陽病十八，何謂也。師曰頭痛，項腰脊臂脚掣痛。陰病十八，何謂也。師曰咳上氣喘噦咽腸鳴脹滿心痛拘急。五藏病各有十八，合爲九十病。人又有六微，微有十八病，合爲一百八病。五勞七傷六極婦人三十六病，不在其中。淸邪居上，濁邪居下，大邪中表，小邪中裏。䅽飪之邪，從口入者，宿食也。五邪中人，各有法度，風中於前，寒中於暮，濕傷於下，霧傷於上。風令脈浮，寒令脈急，霧傷皮腠，濕流關節，食傷脾胃。極寒傷經，極熱傷絡。

- LVL: CC
  CHAPTER: '01'
  SERIAL: '14'
  NOO: '01-14'
  TXT: 問曰病有急當救裏救表者，何謂也。師曰病，醫下之，續得下利，淸穀不止，身體疼痛者，急當救裏。後身體疼痛，淸便自調者，急當救表也。

- LVL: CC
  CHAPTER: '01'
  SERIAL: '15'
  NOO: '01-15'
  TXT: 夫病痼疾，加以卒病，當先治其卒病，後乃治其痼疾也。

- LVL: CC
  CHAPTER: '01'
  SERIAL: '16'
  NOO: '01-16'
  TXT: 師曰五藏病，各有得者愈。五藏病，各有所惡，各隨其所不喜者爲病。病者素不應食，而反暴思之，必發熱也。

- LVL: CC
  CHAPTER: '01'
  SERIAL: '17'
  NOO: '01-17'
  TXT: 夫諸病，在藏，欲攻之，當隨其所得而攻之。如渴者，與[猪苓湯](URI/저령탕)。餘皆仿此。

- LVL: AA
  CHAPTER: '02'
  SERIAL: '00'
  NOO: '02-00'
  TXT: 痓濕暍病脈證治 第二 <small>論一首 脈證十二條 方十一首</small>

- LVL: CC
  CHAPTER: '02'
  SERIAL: '01'
  NOO: '02-01'
  TXT: 太陽病，發熱無汗，反惡寒者，名曰剛痓。

- LVL: CC
  CHAPTER: '02'
  SERIAL: '02'
  NOO: '02-02'
  TXT: 太陽病，發熱汗出，而不惡寒，名曰柔痓。

- LVL: CC
  CHAPTER: '02'
  SERIAL: '03'
  NOO: '02-03'
  TXT: 太陽病，發熱，脈沈而細者，名曰痓，爲難治。

- LVL: CC
  CHAPTER: '02'
  SERIAL: '04'
  NOO: '02-04'
  TXT: 太陽病，發汗太多，因致痓。

- LVL: CC
  CHAPTER: '02'
  SERIAL: '05'
  NOO: '02-05'
  TXT: 夫風病下之則痓，復發汗，必拘急。

- LVL: CC
  CHAPTER: '02'
  SERIAL: '06'
  NOO: '02-06'
  TXT: 瘡家雖身疼痛，不可發汗，汗出則痓。

- LVL: CC
  CHAPTER: '02'
  SERIAL: '07'
  NOO: '02-07'
  TXT: 病者身熱足寒，頸項强急，惡寒，時頭熱，面赤目赤，獨頭動搖，卒口禁，背反張者，痓病也。若發其汗者，寒濕相得，其表益虛，卽惡寒甚，發其汗已，其脈如蛇。

- LVL: CC
  CHAPTER: '02'
  SERIAL: '08'
  NOO: '02-08'
  TXT: 暴腹脹大者，爲欲解，脈如故，反伏弦者，痓。

- LVL: CC
  CHAPTER: '02'
  SERIAL: '09'
  NOO: '02-09'
  TXT: 夫痓脈，按之緊如弦，直上下行。

- LVL: CC
  CHAPTER: '02'
  SERIAL: '10'
  NOO: '02-10'
  TXT: 痓病有灸瘡，難治。

- LVL: CC
  CHAPTER: '02'
  SERIAL: '11'
  NOO: '02-11'
  TXT: 太陽病，其證備，身體强几几然，脈反沈遲，此爲痓，[栝蔞桂枝湯](URI/과루계지탕)主之。

- LVL: CC
  CHAPTER: '02'
  SERIAL: '12'
  NOO: '02-12'
  TXT: 太陽病，無汗而小便反少，氣上衝胸，口噤不得語，欲作剛痓，[葛根湯](URI/갈근탕)主之。

- LVL: CC
  CHAPTER: '02'
  SERIAL: '13'
  NOO: '02-13'
  TXT: 痓爲病，胸滿口噤，臥不着席，脚攣急，必齘齒，可與[大承氣湯](URI/대승기탕)。

- LVL: CC
  CHAPTER: '02'
  SERIAL: '14'
  NOO: '02-14'
  TXT: 太陽病，關節疼痛而煩，脈沈而細者，此名濕痺。濕痺之候，小便不利，大便反快，但當利其小便。

- LVL: CC
  CHAPTER: '02'
  SERIAL: '15'
  NOO: '02-15'
  TXT: 濕家之爲病，一身盡疼，發熱，身色如熏黃也。

- LVL: CC
  CHAPTER: '02'
  SERIAL: '16'
  NOO: '02-16'
  TXT: 濕家，其人但頭汗出，背強，欲得被覆向火，若下之早則噦。或胸滿，小便不利，舌上如胎者，以丹田有熱，胸上有寒，渴欲得飮而不能飮，則口燥煩也。

- LVL: CC
  CHAPTER: '02'
  SERIAL: '17'
  NOO: '02-17'
  TXT: 濕家下之，額上汗出，微喘，小便不利者死。若下利不止者亦死。

- LVL: CC
  CHAPTER: '02'
  SERIAL: '18'
  NOO: '02-18'
  TXT: 風濕相搏，一身盡疼痛，法當汗出而解。値天陰雨不止，醫云此可發汗，汗之病不愈者，何也。蓋發其汗，汗大出者，但風氣去，濕氣在，是故不愈也。若治風濕者，發其汗，但微微似欲出汗者，風濕俱去也。

- LVL: CC
  CHAPTER: '02'
  SERIAL: '19'
  NOO: '02-19'
  TXT: 濕家病，身疼發熱，面黃而喘，頭痛，鼻塞而煩，其脈大，自能飮食，腹中和無病。病在頭，中寒濕。故鼻塞。內藥鼻中則愈。<small>脈經云病人喘，而無濕家病以下至而喘十一字。</small>

- LVL: CC
  CHAPTER: '02'
  SERIAL: '20'
  NOO: '02-20'
  TXT: 濕家，身煩疼，可與[麻黃加朮湯](URI/마황가출탕)。發其汗爲宜，愼不可以火攻之。

- LVL: CC
  CHAPTER: '02'
  SERIAL: '21'
  NOO: '02-21'
  TXT: 病者一身盡疼，發熱，日晡所劇者，名風濕。此病傷於汗出當風，或久傷取冷所致也。可與[麻黃杏仁薏苡甘草湯](URI/마행의감탕)。

- LVL: CC
  CHAPTER: '02'
  SERIAL: '22'
  NOO: '02-22'
  TXT: 風濕，脈浮，身重，汗出，惡風者，[防己黃芪湯](URI/방기황기탕)主之。

- LVL: CC
  CHAPTER: '02'
  SERIAL: '23'
  NOO: '02-23'
  TXT: 傷寒，七八日，風濕相搏，身體疼煩，不能自轉側，不嘔不渴，脈浮虛而濇者，[桂枝附子湯](URI/계지부자탕)主之。若大便堅，小便自利者，[去桂加白朮湯](URI/백출부자탕)主之。

- LVL: CC
  CHAPTER: '02'
  SERIAL: '24'
  NOO: '02-24'
  TXT: 風濕相搏，骨節疼煩，掣痛不得屈伸，近之則痛劇，汗出短氣，小便不利，惡風不欲去衣，或身微腫者，[甘草附子湯](URI/감초부자탕)主之。

- LVL: CC
  CHAPTER: '02'
  SERIAL: '25'
  NOO: '02-25'
  TXT: 太陽中暍，發熱惡寒，身重而疼痛，其脈弦細芤遲，小便已洒洒然毛聳，手足逆冷，小有勞身卽熱，口開前板齒燥。若發其汗則惡寒甚，加溫鍼則發熱甚，數下之則淋甚。

- LVL: CC
  CHAPTER: '02'
  SERIAL: '26'
  NOO: '02-26'
  TXT: 太陽中熱者，暍是也，汗出惡寒，身熱而渴，[白虎加人蔘湯](URI/백호가인삼탕)主之。

- LVL: CC
  CHAPTER: '02'
  SERIAL: '27'
  NOO: '02-27'
  TXT: 太陽中暍，身熱疼重而脈微弱，此以夏月傷冷水，水行皮中所致也。[一物瓜蒂湯](URI/일물과체탕)主之。

- LVL: AA
  CHAPTER: '03'
  SERIAL: '00'
  NOO: '03-00'
  TXT: 百合狐惑陰陽毒病脈證治 第三 <small>論一首 證三條 方十二首</small>

- LVL: CC
  CHAPTER: '03'
  SERIAL: '01'
  NOO: '03-01'
  TXT: 論曰百合病者，百脈一宗，悉致其病也。意欲食復不能食，常黙黙，欲臥不能臥，欲行不能行，飮食或有美時，或有不用聞食臭，時如寒無寒，如熱無熱，口苦，小便赤。諸藥不能治，得藥則劇吐利。如有神靈者，身形如和，其脈微數。每溺時頭痛者，六十日乃愈，若溺時頭不痛，淅然者，四十日愈，若溺快然，但頭眩者，二十日愈。其證或未病而預見，或病四五日而出，或病二十日或一月微見者，各隨證治之。

- LVL: CC
  CHAPTER: '03'
  SERIAL: '02'
  NOO: '03-02'
  TXT: 百合病，發汗後者，[百合知母湯](URI/백합지모탕)主之。

- LVL: CC
  CHAPTER: '03'
  SERIAL: '03'
  NOO: '03-03'
  TXT: 百合病，下之後者，[滑石代赭湯](URI/활석대자탕)主之。

- LVL: CC
  CHAPTER: '03'
  SERIAL: '04'
  NOO: '03-04'
  TXT: 百合病，吐之後者，[百合鷄子湯](URI/백합계자탕)主之。

- LVL: CC
  CHAPTER: '03'
  SERIAL: '05'
  NOO: '03-05'
  TXT: 百合病，不經吐下發汗，病形如初者，[百合地黃湯](URI/백합지황탕)主之。

- LVL: CC
  CHAPTER: '03'
  SERIAL: '06'
  NOO: '03-06'
  TXT: 百合病一月不解，變成渴者，[百合洗方](URI/백합세방)主之。

- LVL: CC
  CHAPTER: '03'
  SERIAL: '07'
  NOO: '03-07'
  TXT: 百合病，渴不差者，[栝蔞牡蠣散](URI/과루모려산)主之。

- LVL: CC
  CHAPTER: '03'
  SERIAL: '08'
  NOO: '03-08'
  TXT: 百合病變發熱者<small>一作發寒熱</small>，[百合滑石散](URI/백합활석산)主之。

- LVL: CC
  CHAPTER: '03'
  SERIAL: '09'
  NOO: '03-09'
  TXT: 百合病，見於陰者，以陽法救之，見於陽者，以陰法救之。見陽攻陰，復發其汗，此爲逆，見陰攻陽，乃復下之，此亦爲逆。

- LVL: CC
  CHAPTER: '03'
  SERIAL: '10'
  NOO: '03-10'
  TXT: 狐惑之爲病，狀如傷寒，黙黙欲眠，目不得閉，臥起不安。蝕於喉爲惑，蝕於陰爲狐，不欲飮食，惡聞食臭，其面目乍赤乍黑乍白。蝕於上部則聲喝<small>一作嗄</small>，[甘草瀉心湯](URI/감초사심탕)主之。

- LVL: CC
  CHAPTER: '03'
  SERIAL: '11'
  NOO: '03-11'
  TXT: 蝕於下部則咽乾，[苦參湯](URI/고삼탕)洗之。

- LVL: CC
  CHAPTER: '03'
  SERIAL: '12'
  NOO: '03-12'
  TXT: 蝕於肛者，[雄黃熏之](URI/웅황훈법)。

- LVL: CC
  CHAPTER: '03'
  SERIAL: '13'
  NOO: '03-13'
  TXT: 病者脈數，無熱，微煩，黙黙但欲臥，汗出。初得之三四日，目赤如鳩眼，七八日目四眥<small>一本此有黃字</small>黑。若能食者，膿已成也，[赤小豆當歸散](URI/적소두당귀산)主之。

- LVL: CC
  CHAPTER: '03'
  SERIAL: '14'
  NOO: '03-14'
  TXT: 陽毒之爲病，面赤斑斑如錦文，咽喉痛，唾膿血。五日可治，七日不可治。[升麻鱉甲湯](URI/승마별갑탕)主之。

- LVL: CC
  CHAPTER: '03'
  SERIAL: '15'
  NOO: '03-15'
  TXT: 陰毒之爲病，面目靑，身痛如被杖，咽喉痛。五日可治，七日不可治。[升麻鱉甲湯](URI/승마별갑탕)去雄黃蜀椒主之。

- LVL: AA
  CHAPTER: '04'
  SERIAL: '00'
  NOO: '04-00'
  TXT: 瘧病脈證幷治 第四 <small>證二條 方六首</small>

- LVL: CC
  CHAPTER: '04'
  SERIAL: '01'
  NOO: '04-01'
  TXT: 師曰瘧脈自弦，弦數者多熱，弦遲者多寒。弦小緊者下之差，弦遲者可溫之，弦緊者可發汗，針灸也，浮大者可吐之，弦數者風發也，以飮食消息止之。

- LVL: CC
  CHAPTER: '04'
  SERIAL: '02'
  NOO: '04-02'
  TXT: 病瘧，以月一日發，當以十五日愈，設不差，當月盡解。如其不差，當如何。師曰此結爲癥瘕，名曰瘧母。急治之，宜[鱉甲煎丸](URI/별갑전환)。

- LVL: CC
  CHAPTER: '04'
  SERIAL: '03'
  NOO: '04-03'
  TXT: 師曰陰氣孤絶，陽氣獨發，則熱而少氣煩寃，手足熱而欲嘔，名曰癉瘧。若但熱不寒者，邪氣內藏於心，外舍分肉之間，令人消鑠脫肉。

- LVL: CC
  CHAPTER: '04'
  SERIAL: '04'
  NOO: '04-04'
  TXT: 溫瘧者，其脈如平，身無寒但熱，骨節疼煩，時嘔，[白虎加桂枝湯](URI/백호가계지탕)主之。

- LVL: CC
  CHAPTER: '04'
  SERIAL: '05'
  NOO: '04-05'
  TXT: 瘧多寒者，名曰牡瘧。[蜀漆散](URI/촉초산)主之。

- LVL: AA
  CHAPTER: '05'
  SERIAL: '00'
  NOO: '05-00'
  TXT: 中風歷節病脈證幷治 第五 <small>論一首 脈證三條 方十二首</small>

- LVL: CC
  CHAPTER: '05'
  SERIAL: '01'
  NOO: '05-01'
  TXT: 夫風之爲病，當半身不遂。或但臂不遂者，此爲痺。脈微而數，中風使然。

- LVL: CC
  CHAPTER: '05'
  SERIAL: '02'
  NOO: '05-02'
  TXT: 寸口脈浮而緊，緊則爲寒，浮則爲虛。寒虛相搏，邪在皮膚。浮者血虛，絡脈空虛，賊邪不瀉，或左或右，邪氣反緩，正氣卽急，正氣引邪，喎僻不遂。邪在於絡，肌膚不仁，邪在於經，卽重不勝，邪入於府，卽不識人，邪入於藏，舌卽難言，口吐涎。

- LVL: CC
  CHAPTER: '05'
  SERIAL: '03'
  NOO: '05-03'
  TXT: 寸口脈遲而緩。遲則爲寒，緩則爲虛，榮緩則爲亡血，衛緩則爲中風。邪氣中經，則身癢而癮疹。心氣不足，邪氣入中，則胸滿而短氣。

- LVL: CC
  CHAPTER: '05'
  SERIAL: '04'
  NOO: '05-04'
  TXT: 寸口脈沈而弱。沈卽主骨，弱卽主筋，沈卽爲腎，弱卽爲肝。汗出入水中，如水傷心，歷節黃汗出，故曰歷節。

- LVL: CC
  CHAPTER: '05'
  SERIAL: '05'
  NOO: '05-05'
  TXT: 趺陽脈浮而滑，滑則穀氣實，浮則汗自出。

- LVL: CC
  CHAPTER: '05'
  SERIAL: '06'
  NOO: '05-06'
  TXT: 少陰脈浮而弱，弱則血不足，浮則爲風，風血相搏，卽疼痛如掣。

- LVL: CC
  CHAPTER: '05'
  SERIAL: '07'
  NOO: '05-07'
  TXT: 盛人脈濇小，短氣自汗出，歷節疼不可屈伸，此皆飮酒汗出當風所致。

- LVL: CC
  CHAPTER: '05'
  SERIAL: '08'
  NOO: '05-08'
  TXT: 諸肢節疼痛，身體魁瘰，脚腫如脫，頭眩短氣，溫溫欲吐，[桂枝芍藥知母湯](URI/계작지모탕)主之。

- LVL: CC
  CHAPTER: '05'
  SERIAL: '09'
  NOO: '05-09'
  TXT: 味酸則傷筋，筋傷則緩，名曰泄。鹹則傷骨，骨傷則痿，名曰枯。枯泄相搏，名曰斷泄。營氣不通，衛不獨行，營衛俱微，三焦無所御，四屬斷絶，身體羸瘦，獨足腫大，黃汗出，脛冷。假令發熱，便爲歷節也。

- LVL: CC
  CHAPTER: '05'
  SERIAL: '10'
  NOO: '05-10'
  TXT: 病歷節，不可屈伸疼痛，[烏頭湯](URI/오두탕)主之。

- LVL: AA
  CHAPTER: '06'
  SERIAL: '00'
  NOO: '06-00'
  TXT: 血痺虛勞病脈證幷治 第六 <small>論一首 脈證九條 方九首</small>

- LVL: CC
  CHAPTER: '06'
  SERIAL: '01'
  NOO: '06-01'
  TXT: 問曰血痺病從何得之。師曰夫尊榮人，骨弱肌膚盛，重因疲勞汗出，臥不時動搖，加被微風，遂得之。但以脈自微濇，在寸口關上小緊，宜鍼引陽氣，令脈和緊去則愈。

- LVL: CC
  CHAPTER: '06'
  SERIAL: '02'
  NOO: '06-02'
  TXT: 血痺陰陽俱微，寸口關上微，尺中小緊，外證身體不仁，如風痺狀，[黃耆桂枝五物湯](URI/황기계지오물탕)主之。

- LVL: CC
  CHAPTER: '06'
  SERIAL: '03'
  NOO: '06-03'
  TXT: 夫男子平人，脈大爲勞，極虛亦爲勞。

- LVL: CC
  CHAPTER: '06'
  SERIAL: '04'
  NOO: '06-04'
  TXT: 男子面色薄者，主渴及亡血，卒喘悸，脈浮者，裏虛也。

- LVL: CC
  CHAPTER: '06'
  SERIAL: '05'
  NOO: '06-05'
  TXT: 男子脈虛沈弦，無寒熱，短氣裏急，小便不利，面色白，時目瞑，兼衄，少腹滿，此爲勞使之然。

- LVL: CC
  CHAPTER: '06'
  SERIAL: '06'
  NOO: '06-06'
  TXT: 勞之爲病，其脈浮大，手足煩，春夏劇，秋冬瘥，陰寒精自出，酸削不能行。

- LVL: CC
  CHAPTER: '06'
  SERIAL: '07'
  NOO: '06-07'
  TXT: 男子脈浮弱而濇，爲無子，精氣淸冷。<small>一作冷</small>

- LVL: CC
  CHAPTER: '06'
  SERIAL: '08'
  NOO: '06-08'
  TXT: 夫失精家少腹弦急，陰頭寒，目眩<small>一作目眶痛</small>，髮落。脈極虛芤遲，爲淸穀，亡血，失精。脈得諸芤動微緊，男子失精，女子夢交，[桂枝龍骨牡蠣湯](URI/계지용골모려탕)主之。

- LVL: CC
  CHAPTER: '06'
  SERIAL: '09'
  NOO: '06-09'
  TXT: 男子平人，脈虛弱細微者，善盜汗也。

- LVL: CC
  CHAPTER: '06'
  SERIAL: '10'
  NOO: '06-10'
  TXT: 人年五六十，其病脈大者，痺俠背行，苦腸鳴，馬刀俠癭者，皆爲勞得之。

- LVL: CC
  CHAPTER: '06'
  SERIAL: '11'
  NOO: '06-11'
  TXT: 脈沈小遲，名脫氣，其人疾行則喘喝，手足逆寒，腹滿，甚則溏泄，食不消化也。

- LVL: CC
  CHAPTER: '06'
  SERIAL: '12'
  NOO: '06-12'
  TXT: 脈弦而大，弦則爲減，大則爲芤。減則爲寒，芤則爲虛，虛寒相搏，此名爲革。婦人則半産漏下，男子則亡血失精。

- LVL: CC
  CHAPTER: '06'
  SERIAL: '13'
  NOO: '06-13'
  TXT: 虛勞裏急，悸，衄，腹中痛，夢失精，四肢痠疼，手足煩熱，咽乾口燥，[小建中湯](URI/소건중탕)主之。

- LVL: CC
  CHAPTER: '06'
  SERIAL: '14'
  NOO: '06-14'
  TXT: 虛勞裏急，諸不足，[黃耆建中湯](URI/황기건중탕)主之。<small>於[小建中湯](URI/소건중탕)內加黃耆一兩半，餘依上法。氣短胸滿者加生薑，腹滿者去棗，加茯苓一兩半。及療肺虛損不足，補氣加半夏三兩。</small>

- LVL: CC
  CHAPTER: '06'
  SERIAL: '15'
  NOO: '06-15'
  TXT: 虛勞腰痛，少腹拘急，小便不利者，[八味腎氣丸](URI/신기환)主之。<small>方見脚氣中</small>

- LVL: CC
  CHAPTER: '06'
  SERIAL: '16'
  NOO: '06-16'
  TXT: 虛勞諸不足，風氣百疾，[薯蕷丸](URI/서여환)主之。

- LVL: CC
  CHAPTER: '06'
  SERIAL: '17'
  NOO: '06-17'
  TXT: 虛勞虛煩不得眠，[酸棗湯](URI/산조인탕)主之。

- LVL: CC
  CHAPTER: '06'
  SERIAL: '18'
  NOO: '06-18'
  TXT: 五勞虛極羸瘦，腹滿不能飮食，食傷，憂傷，飮傷，房室傷，饑傷，勞傷，經絡榮衛氣傷，內有乾血，肌膚甲錯，兩目黯黑，緩中補虛，[大黃蟅蟲丸](URI/대황자충환)主之。

- LVL: AA
  CHAPTER: '07'
  SERIAL: '00'
  NOO: '07-00'
  TXT: 肺痿肺癰咳嗽上氣病脈證治 第七 <small>論三首 脈證四條 方十六首</small>

- LVL: CC
  CHAPTER: '07'
  SERIAL: '01'
  NOO: '07-01'
  TXT: 問曰熱在上焦者，因咳爲肺痿。肺痿之病，何從得之。師曰或從汗出，或從嘔吐，或從消渴，小便利數，或從便難，又被快藥下利，重亡津液，故得之。

- LVL: CC
  CHAPTER: '07'
  SERIAL: '02'
  NOO: '07-02'
  TXT: 問曰寸口脈數，其人咳，口中反有濁唾涎沫者何。師曰此肺痿之病。若口中辟辟燥，咳卽胸中隱隱痛，脈反滑數，此爲肺癰，咳唾膿血。脈數虛者爲肺痿，數實者爲肺癰。

- LVL: CC
  CHAPTER: '07'
  SERIAL: '03'
  NOO: '07-03'
  TXT: 問曰病咳逆，脈之何以知此爲肺癰。當有膿血，吐之則死，其脈何類。師曰寸口脈微而數。微則爲風，數則爲熱，微則汗出，數則惡寒。風中於衛，呼氣不入，熱過於營，吸而不出。風傷皮毛，熱傷血脈，風舍於肺，其人則咳。口乾喘滿咽燥不渴，多唾濁沫，時時振寒。熱之所過，血爲之凝滯，蓄結癰膿，吐如米粥。始萌可救，膿成則死。

- LVL: CC
  CHAPTER: '07'
  SERIAL: '04'
  NOO: '07-04'
  TXT: 上氣面浮腫，肩息，其脈浮大，不治。又加利尤甚。

- LVL: CC
  CHAPTER: '07'
  SERIAL: '05'
  NOO: '07-05'
  TXT: 上氣喘而躁者，屬肺脹，欲作風水。發汗則愈。

- LVL: CC
  CHAPTER: '07'
  SERIAL: '06'
  NOO: '07-06'
  TXT: 肺痿吐涎沫而不能咳者，其人不渴，必遺尿，小便數。所以然者，以上虛不能制下故也。此爲肺中冷，必眩，多涎唾，[甘草乾薑湯](URI/감초건강탕)以溫之。

- LVL: CC
  CHAPTER: '07'
  SERIAL: '07'
  NOO: '07-07'
  TXT: 咳而上氣，喉中水鷄聲，[射干麻黃湯](URI/사간마황탕)主之。

- LVL: CC
  CHAPTER: '07'
  SERIAL: '08'
  NOO: '07-08'
  TXT: 咳逆上氣，時時吐濁，但坐不得眠，[皂莢丸](URI/조협환)主之。

- LVL: CC
  CHAPTER: '07'
  SERIAL: '09'
  NOO: '07-09'
  TXT: 上氣脈浮者，[厚朴麻黃湯](URI/후박마황탕)主之。

- LVL: CC
  CHAPTER: '07'
  SERIAL: '10'
  NOO: '07-10'
  TXT: 脈沈者，[澤漆湯](URI/택칠탕)主之。

- LVL: CC
  CHAPTER: '07'
  SERIAL: '11'
  NOO: '07-11'
  TXT: 火逆上氣，咽喉不利，止逆下氣，[麥門冬湯](URI/맥문동탕)主之。

- LVL: CC
  CHAPTER: '07'
  SERIAL: '12'
  NOO: '07-12'
  TXT: 肺癰，喘不得臥，[葶藶大棗瀉肺湯](URI/정력대조사폐탕)主之。

- LVL: CC
  CHAPTER: '07'
  SERIAL: '13'
  NOO: '07-13'
  TXT: 咳而胸滿，振寒脈數，咽乾不渴，時出濁唾腥臭，久久吐膿如米粥者，爲肺癰。[桔梗湯](URI/길경탕)主之。

- LVL: CC
  CHAPTER: '07'
  SERIAL: '14'
  NOO: '07-14'
  TXT: 咳而上氣，此爲肺脹。其人喘，目如脫狀，脈浮大者，[越婢加半夏湯](URI/월비가반하탕)主之。

- LVL: CC
  CHAPTER: '07'
  SERIAL: '15'
  NOO: '07-15'
  TXT: 肺脹，咳而上氣，煩躁而喘，脈浮者，心下有水，[小靑龍加石膏湯](URI/소청룡가석고탕)主之。

- LVL: CC
  CHAPTER: '07'
  SERIAL: '16'
  NOO: '07-16'
  TXT: 肺癰，胸脹滿，一身面目浮腫，鼻塞淸涕出，不聞香臭酸辛，咳逆上氣，喘鳴迫塞，[葶藶大棗瀉肺湯](URI/정력대조사폐탕)主之。<small>方見上。三日一劑，可至三四劑。此先服[小靑龍湯](URI/소청룡탕)一劑乃進之。[小靑龍湯](URI/소청룡탕)方見咳嗽門中。</small>

- LVL: AA
  CHAPTER: '08'
  SERIAL: '00'
  NOO: '08-00'
  TXT: 奔豚氣病脈證治 第八 <small>論二首 方三首</small>

- LVL: CC
  CHAPTER: '08'
  SERIAL: '01'
  NOO: '08-01'
  TXT: 師曰病奔豚，有吐膿，有驚怖，有火邪，此四部病，皆從驚發得之。

- LVL: CC
  CHAPTER: '08'
  SERIAL: '02'
  NOO: '08-02'
  TXT: 師曰奔豚病，從少腹起，上衝咽喉，發作欲死，復環止，皆從驚恐得之。

- LVL: CC
  CHAPTER: '08'
  SERIAL: '03'
  NOO: '08-03'
  TXT: 奔豚氣上衝胸，腹痛，往來寒熱，[奔豚湯](URI/분돈탕)主之。

- LVL: CC
  CHAPTER: '08'
  SERIAL: '04'
  NOO: '08-04'
  TXT: 發汗後，燒鍼令其汗，鍼處被寒，核起而赤者，必發奔豚。氣從少腹上至心，灸其核上各一壯，與[桂枝加桂湯](URI/계지가계탕)主之。

- LVL: CC
  CHAPTER: '08'
  SERIAL: '05'
  NOO: '08-05'
  TXT: 發汗後，臍下悸者，欲作奔豚，[茯苓桂枝甘草大棗湯](URI/영계감조탕)主之。

- LVL: AA
  CHAPTER: '09'
  SERIAL: '00'
  NOO: '09-00'
  TXT: 胸痺心痛短氣病脈證治 第九 <small>論一首 證一首 方十首</small>

- LVL: CC
  CHAPTER: '09'
  SERIAL: '01'
  NOO: '09-01'
  TXT: 師曰夫脈當取太過不及，陽微陰弦，卽胸痺而痛，所以然者，責其極虛也。今陽虛知在上焦，所以胸痺，心痛者，以其陰弦故也。

- LVL: CC
  CHAPTER: '09'
  SERIAL: '02'
  NOO: '09-02'
  TXT: 平人無寒熱，短氣不足以息者，實也。

- LVL: CC
  CHAPTER: '09'
  SERIAL: '03'
  NOO: '09-03'
  TXT: 胸痺之病，喘息咳唾，胸背痛，短氣，寸口脈沈而遲，關上小緊數，[栝蔞薤白白酒湯](URI/과루해백백주탕)主之。

- LVL: CC
  CHAPTER: '09'
  SERIAL: '04'
  NOO: '09-04'
  TXT: 胸痺不得臥，心痛徹背者，[栝蔞薤白半夏湯](URI/과루해백반하탕)主之。

- LVL: CC
  CHAPTER: '09'
  SERIAL: '05'
  NOO: '09-05'
  TXT: 胸痺心中痞，留氣結在胸，胸滿，脇下逆搶心，[枳實薤白桂枝湯](URI/지실해백계지탕)主之。[人參湯](URI/인삼탕)亦主之。

- LVL: CC
  CHAPTER: '09'
  SERIAL: '06'
  NOO: '09-06'
  TXT: 胸痺，胸中氣塞，短氣，[茯苓杏仁甘草湯](URI/복령행인감초탕)主之。[橘枳薑湯](URI/귤지강탕)亦主之。

- LVL: CC
  CHAPTER: '09'
  SERIAL: '07'
  NOO: '09-07'
  TXT: 胸痺緩急者，[薏苡仁附子散](URI/의이부자산)主之。

- LVL: CC
  CHAPTER: '09'
  SERIAL: '08'
  NOO: '09-08'
  TXT: 心中痞，諸逆，心懸痛，[桂枝生薑枳實湯](URI/계지생강지실탕)主之。

- LVL: CC
  CHAPTER: '09'
  SERIAL: '09'
  NOO: '09-09'
  TXT: 心痛徹背，背痛徹心，[烏頭赤石脂丸](URI/오두적석지환)主之。

- LVL: AA
  CHAPTER: '10'
  SERIAL: '00'
  NOO: '10-00'
  TXT: 腹滿寒疝宿食病脈證治法 第十 <small>論一首 脈證十六條 方十四首</small>

- LVL: CC
  CHAPTER: '10'
  SERIAL: '01'
  NOO: '10-01'
  TXT: 趺陽脈微弦，法當腹滿。不滿者必便難，兩胠疼痛，此虛寒從下上也。當以溫藥服之。

- LVL: CC
  CHAPTER: '10'
  SERIAL: '02'
  NOO: '10-02'
  TXT: 病者腹滿，按之不痛爲虛，痛者爲實，可下之。舌黃未下者，下之黃自去。

- LVL: CC
  CHAPTER: '10'
  SERIAL: '03'
  NOO: '10-03'
  TXT: 腹滿時減，復如故，此爲寒，當與溫藥。

- LVL: CC
  CHAPTER: '10'
  SERIAL: '04'
  NOO: '10-04'
  TXT: 病者痿黃，躁而不渴，胸中寒實，而利不止者死。

- LVL: CC
  CHAPTER: '10'
  SERIAL: '05'
  NOO: '10-05'
  TXT: 寸口脈弦者，卽脇下拘急而痛，其人嗇嗇惡寒也。

- LVL: CC
  CHAPTER: '10'
  SERIAL: '06'
  NOO: '10-06'
  TXT: 夫中寒家，喜欠。其人淸涕出，發熱色和者，喜嚔。

- LVL: CC
  CHAPTER: '10'
  SERIAL: '07'
  NOO: '10-07'
  TXT: 中寒，其人下利，以裏虛也，欲嚔不能。此人肚中寒。

- LVL: CC
  CHAPTER: '10'
  SERIAL: '08'
  NOO: '10-08'
  TXT: 夫瘦人繞臍痛，必有風冷。穀氣不行，而反下之，其氣必衝。不衝者，心下則痞。

- LVL: CC
  CHAPTER: '10'
  SERIAL: '09'
  NOO: '10-09'
  TXT: 病腹滿發熱十日，脈浮而數，飮食如故，[厚朴七物湯](URI/후박칠물탕)主之。

- LVL: CC
  CHAPTER: '10'
  SERIAL: '10'
  NOO: '10-10'
  TXT: 腹中寒氣，雷鳴切痛，胸脇逆滿，嘔吐，[附子粳米湯](URI/부자갱미탕)主之。

- LVL: CC
  CHAPTER: '10'
  SERIAL: '11'
  NOO: '10-11'
  TXT: 痛而閉者，[厚朴三物湯](URI/후박삼물탕)主之。

- LVL: CC
  CHAPTER: '10'
  SERIAL: '12'
  NOO: '10-12'
  TXT: 按之心下滿痛者，此爲實也，當下之。宜[大柴胡湯](URI/대시호탕)。

- LVL: CC
  CHAPTER: '10'
  SERIAL: '13'
  NOO: '10-13'
  TXT: 腹滿不減，減不足言，當須下之。宜[大承氣湯](URI/대승기탕)。

- LVL: CC
  CHAPTER: '10'
  SERIAL: '14'
  NOO: '10-14'
  TXT: 心胸中大寒痛，嘔不能飮食，腹中寒，上衝皮起，出見有頭足，上下痛而不可觸近，[大建中湯](URI/대건중탕)主之。

- LVL: CC
  CHAPTER: '10'
  SERIAL: '15'
  NOO: '10-15'
  TXT: 脇下偏痛，發熱，其脈緊弦，此寒也，以溫藥下之。宜[大黃附子湯](URI/대황부자탕)。

- LVL: CC
  CHAPTER: '10'
  SERIAL: '16'
  NOO: '10-16'
  TXT: 寒氣厥逆，[赤丸](URI/적환)主之。

- LVL: CC
  CHAPTER: '10'
  SERIAL: '17'
  NOO: '10-17'
  TXT: 腹痛，脈弦而緊，弦則衛氣不行，卽惡寒，緊則不欲食，邪正相搏，卽爲寒疝。繞臍痛。若發則白汗出，手足厥冷，其脈沈弦者，[大烏頭煎](URI/대오두전)主之。

- LVL: CC
  CHAPTER: '10'
  SERIAL: '18'
  NOO: '10-18'
  TXT: 寒疝，腹中痛及脇痛，裏急者，[當歸生薑羊肉湯](URI/당귀생강양육탕)主之。

- LVL: CC
  CHAPTER: '10'
  SERIAL: '19'
  NOO: '10-19'
  TXT: 寒疝，腹中痛，逆冷，手足不仁，若身疼痛，灸刺諸藥不能治，抵當[烏頭桂枝湯](URI/오두계지탕)主之。

- LVL: CC
  CHAPTER: '10'
  SERIAL: '20'
  NOO: '10-20'
  TXT: 夫脈浮而緊乃弦，狀如弓弦，按之不移，脈數弦者，當下其寒，脈雙弦而遲者，必心下堅，脈大而緊者，陽中有陰，可下之。

- LVL: CC
  CHAPTER: '10'
  SERIAL: '21'
  NOO: '10-21'
  TXT: 問曰人病有宿食，何以別之。師曰寸口脈浮而大，按之反濇，尺中亦微而濇，故知有宿食，[大承氣湯](URI/대승기탕)主之。

- LVL: CC
  CHAPTER: '10'
  SERIAL: '22'
  NOO: '10-22'
  TXT: 脈緊者，如轉索無常者，有宿食也。

- LVL: CC
  CHAPTER: '10'
  SERIAL: '23'
  NOO: '10-23'
  TXT: 脈緊，頭痛風寒，腹中有宿食不化也。

- LVL: CC
  CHAPTER: '10'
  SERIAL: '24'
  NOO: '10-24'
  TXT: 脈數而滑者，實也，此有宿食，下之愈。宜[大承氣湯](URI/대승기탕)。

- LVL: CC
  CHAPTER: '10'
  SERIAL: '25'
  NOO: '10-25'
  TXT: 下利不欲食者，有宿食故也，當下之。宜[大承氣湯](URI/대승기탕)。

- LVL: CC
  CHAPTER: '10'
  SERIAL: '26'
  NOO: '10-26'
  TXT: 宿食在上腕，當吐之。宜[瓜蒂散](URI/과체산)。

- LVL: AA
  CHAPTER: '11'
  SERIAL: '00'
  NOO: '11-00'
  TXT: 五藏風寒積聚病脈證幷治 第十一 <small>論二首 脈證十七條 方二首</small>

- LVL: CC
  CHAPTER: '11'
  SERIAL: '01'
  NOO: '11-01'
  TXT: 肺中風者，口燥而喘，身運而重，冒而腫脹。

- LVL: CC
  CHAPTER: '11'
  SERIAL: '02'
  NOO: '11-02'
  TXT: 肺中寒，吐濁涕。

- LVL: CC
  CHAPTER: '11'
  SERIAL: '03'
  NOO: '11-03'
  TXT: 肺死藏，浮之虛，按之弱如葱葉，下無根者，死。

- LVL: CC
  CHAPTER: '11'
  SERIAL: '04'
  NOO: '11-04'
  TXT: 肝中風者，頭目瞤，兩脇痛，行常傴，令人嗜甘。

- LVL: CC
  CHAPTER: '11'
  SERIAL: '05'
  NOO: '11-05'
  TXT: 肝中寒者，兩臂不擧，舌本燥，喜太息，胸中痛，不得轉側，食則吐而汗出也。<small>脈經千金云時盜汗，欬，食已吐其汁。</small>

- LVL: CC
  CHAPTER: '11'
  SERIAL: '06'
  NOO: '11-06'
  TXT: 肝死藏，浮之弱，按之如索不來，或曲如蛇行者，死。

- LVL: CC
  CHAPTER: '11'
  SERIAL: '07'
  NOO: '11-07'
  TXT: 肝着，其人常欲蹈其胸上，先未苦時，但欲飮熱。[旋覆花湯](URI/선복화탕)主之。<small>臣億等校諸本旋覆花湯方，皆同</small>

- LVL: CC
  CHAPTER: '11'
  SERIAL: '08'
  NOO: '11-08'
  TXT: 心中風者，翕翕發熱，不能起，心中饑，食卽嘔吐。

- LVL: CC
  CHAPTER: '11'
  SERIAL: '09'
  NOO: '11-09'
  TXT: 心中寒者，其人苦病心如噉蒜狀，劇者心痛徹背，背痛徹心，譬如蠱注。其脈浮者，自吐乃愈。

- LVL: CC
  CHAPTER: '11'
  SERIAL: '10'
  NOO: '11-10'
  TXT: 心傷者，其人勞倦，卽頭面赤而下重，心中痛而自煩，發熱，當臍跳，其脈弦。此爲心藏傷所致也。

- LVL: CC
  CHAPTER: '11'
  SERIAL: '11'
  NOO: '11-11'
  TXT: 心死藏，浮之實如麻豆，按之益躁疾者，死。

- LVL: CC
  CHAPTER: '11'
  SERIAL: '12'
  NOO: '11-12'
  TXT: 邪哭使魂魄不安者，血氣少也。血氣少者屬于心。心氣虛者，其人則畏，合目欲眠，夢遠行，而精神離散，魂魄妄行。陰氣衰者爲癲，陽氣衰者爲狂。

- LVL: CC
  CHAPTER: '11'
  SERIAL: '13'
  NOO: '11-13'
  TXT: 脾中風者，翕翕發熱，形如醉人，腹中煩重，皮目瞤瞤而短氣。

- LVL: CC
  CHAPTER: '11'
  SERIAL: '14'
  NOO: '11-14'
  TXT: 脾死藏，浮之大堅，按之如覆盃潔潔，狀如搖者，死。<small>臣億等詳五藏各有中風中寒，今脾只載中風，腎中風中寒俱不載者，以古文簡亂極多。去古旣遠，無文可以補綴也</small>

- LVL: CC
  CHAPTER: '11'
  SERIAL: '15'
  NOO: '11-15'
  TXT: 趺陽脈浮而濇，浮則胃氣强，濇則小便數，浮濇相搏，大便則堅，其脾爲約。[麻子仁丸](URI/마자인환)主之。

- LVL: CC
  CHAPTER: '11'
  SERIAL: '16'
  NOO: '11-16'
  TXT: 腎著之病，其人身體重，腰中冷，如坐水中，形如水狀，反不渴，小便自利，飮食如故。病屬下焦，身勞汗出，衣<small>一作表</small>裏冷濕，久久得之。腰以下冷痛，腹重如帶五千錢，[甘薑苓朮湯](URI/영강출감탕)主之。

- LVL: CC
  CHAPTER: '11'
  SERIAL: '17'
  NOO: '11-17'
  TXT: 腎死藏，浮之堅，按之亂如轉丸，益下入尺中者，死。

- LVL: CC
  CHAPTER: '11'
  SERIAL: '18'
  NOO: '11-18'
  TXT: 問曰三焦竭部，上焦竭善噫，何謂也。師曰上焦受中焦氣未和，不能消穀，故能噫耳。下焦竭，卽遺溺失便，其氣不和，不能自禁制。不須治，久則愈。

- LVL: CC
  CHAPTER: '11'
  SERIAL: '19'
  NOO: '11-19'
  TXT: 師曰熱在上焦者，因咳爲肺痿，熱在中焦者，則爲堅，熱在下焦者，則尿血，亦令淋秘不通。大腸有寒者，多鶩溏，有熱者，便腸垢。小腸有寒者，其人下重便血，有熱者，必痔。

- LVL: CC
  CHAPTER: '11'
  SERIAL: '20'
  NOO: '11-20'
  TXT: 問曰病有積，有聚，其䅽氣，何謂也。師曰積者，藏病也，終不移。聚者，府病也，發作有時，展轉痛移，爲可治。䅽氣者，脇下痛，按之則愈，復發爲䅽氣。諸積大法，脈來細而附骨者，乃積也。寸口積在胸中，微出寸口，積在喉中。關上，積在臍傍，上關上，積在心下，微下關，積在少腹。尺中，積在氣衝。脈出左，積在左，脈出右，積在右，脈兩出，積在中央。各以其部處之。

- LVL: AA
  CHAPTER: '12'
  SERIAL: '00'
  NOO: '12-00'
  TXT: 痰飮咳嗽病脈證幷治 第十二 <small>論一首 脈證二十一條 方十八首</small>

- LVL: CC
  CHAPTER: '12'
  SERIAL: '01'
  NOO: '12-01'
  TXT: 問曰夫飮有四，何謂也。師曰有痰飮，有懸飮，有溢飮，有支飮。

- LVL: CC
  CHAPTER: '12'
  SERIAL: '02'
  NOO: '12-02'
  TXT: 問曰四飮何以爲異。師曰其人素盛今瘦，水走腸間，瀝瀝有聲，謂之痰飮。飮後水流在脇下，咳唾引痛，謂之懸飮。飮水流行，歸於四肢，當汗出而不汗出，身體疼重，謂之溢飮。咳逆倚息，短氣不得臥，其形如腫，謂之支飮。

- LVL: CC
  CHAPTER: '12'
  SERIAL: '03'
  NOO: '12-03'
  TXT: 水在心，心下堅築，短氣，惡水不欲飮。水在肺，吐涎沫，欲飮水。水在脾，少氣身重。水在肝，脇下支滿，嚔而痛。水在腎，心下悸。

- LVL: CC
  CHAPTER: '12'
  SERIAL: '04'
  NOO: '12-04'
  TXT: 夫心下留飮，其人背寒冷如手大。留飮者，脇下痛引缺盆，咳嗽則輙已。胸中有留飮，其人短氣而渴，四肢歷節痛。脈沈者，有留飮。

- LVL: CC
  CHAPTER: '12'
  SERIAL: '05'
  NOO: '12-05'
  TXT: 膈上病痰，滿喘咳吐，發則寒熱，背痛腰疼，目泣自出，其人振振身瞤劇，必有伏飮。

- LVL: CC
  CHAPTER: '12'
  SERIAL: '06'
  NOO: '12-06'
  TXT: 夫病人飮水多，必暴喘滿。凡食少飮多，水停心下，甚者則悸，微者短氣。脈雙弦者，寒也，皆大下後善虛。脈偏弦者，飮也。

- LVL: CC
  CHAPTER: '12'
  SERIAL: '07'
  NOO: '12-07'
  TXT: 肺飮不弦，但苦喘短氣。支飮亦喘而不能臥，加短氣，其脈平也。

- LVL: CC
  CHAPTER: '12'
  SERIAL: '08'
  NOO: '12-08'
  TXT: 病痰飮者，當以溫藥和之。心下有痰飮，胸脇支滿，目眩，[苓桂朮甘湯](URI/영계출감탕)主之。

- LVL: CC
  CHAPTER: '12'
  SERIAL: '09'
  NOO: '12-09'
  TXT: 夫短氣，有微飮，當從小便去之，[苓桂朮甘湯](URI/영계출감탕)主之。[腎氣丸](URI/신기환)亦主之。

- LVL: CC
  CHAPTER: '12'
  SERIAL: '10'
  NOO: '12-10'
  TXT: 病者脈伏，其人欲自利，利反快。雖利，心下續堅滿，此爲留飮欲去故也，[甘遂半夏湯](URI/감수반하탕)主之。

- LVL: CC
  CHAPTER: '12'
  SERIAL: '11'
  NOO: '12-11'
  TXT: 脈浮而細滑，傷飮。

- LVL: CC
  CHAPTER: '12'
  SERIAL: '12'
  NOO: '12-12'
  TXT: 脈弦數，有寒飮，冬夏難治。

- LVL: CC
  CHAPTER: '12'
  SERIAL: '13'
  NOO: '12-13'
  TXT: 脈沈而弦者，懸飮內痛。病懸飮者，[十棗湯](URI/십조탕)主之。

- LVL: CC
  CHAPTER: '12'
  SERIAL: '14'
  NOO: '12-14'
  TXT: 病溢飮者，當發其汗，[大靑龍湯](URI/대청룡탕)主之。[小靑龍湯](URI/소청룡탕)亦主之。

- LVL: CC
  CHAPTER: '12'
  SERIAL: '15'
  NOO: '12-15'
  TXT: 膈間支飮，其人喘滿，心下痞堅，面色黧黑，其脈沈緊，得之數十日，醫吐下之不愈，[木防己湯](URI/목방기탕)主之。虛者卽愈，實者三日復發，復與不愈者，宜[木防己湯去石膏加茯苓芒硝湯](URI/목방기가복령망초탕)主之。

- LVL: CC
  CHAPTER: '12'
  SERIAL: '16'
  NOO: '12-16'
  TXT: 心下有支飮，其人苦冒眩，[澤瀉湯](URI/택사탕)主之。

- LVL: CC
  CHAPTER: '12'
  SERIAL: '17'
  NOO: '12-17'
  TXT: 支飮胸滿者，[厚朴大黃湯](URI/후박대황탕)主之。

- LVL: CC
  CHAPTER: '12'
  SERIAL: '18'
  NOO: '12-18'
  TXT: 支飮不得息，[葶藶大棗瀉肺湯](URI/정력대조사폐탕)主之。<small>方見肺癰中</small>

- LVL: CC
  CHAPTER: '12'
  SERIAL: '19'
  NOO: '12-19'
  TXT: 嘔家本渴，渴者爲欲解，今反不渴，心下有支飮故也，[小半夏湯](URI/소반하탕)方主之。<small>千金云[小半夏加茯苓湯](URI/소반하가복령탕)</small>

- LVL: CC
  CHAPTER: '12'
  SERIAL: '20'
  NOO: '12-20'
  TXT: 腹滿，口舌乾燥，此腸間有水氣，[己椒藶黃丸](URI/기초력황환)主之。

- LVL: CC
  CHAPTER: '12'
  SERIAL: '21'
  NOO: '12-21'
  TXT: 卒嘔吐，心下痞，隔間有水，眩悸者，[小半夏加茯苓湯](URI/소반하가복령탕)主之。

- LVL: CC
  CHAPTER: '12'
  SERIAL: '22'
  NOO: '12-22'
  TXT: 假令瘦人，臍下有悸，吐涎沫而癲眩，此水也，[五苓散](URI/오령산)主之。

- LVL: CC
  CHAPTER: '12'
  SERIAL: '23'
  NOO: '12-23'
  TXT: 咳家其脈眩，爲有水，[十棗湯](URI/십조탕)主之。<small>方見上</small>

- LVL: CC
  CHAPTER: '12'
  SERIAL: '24'
  NOO: '12-24'
  TXT: 夫有支飮家，咳煩，胸中痛者，不卒死，至一百日一歲，宜[十棗湯](URI/십조탕)。

- LVL: CC
  CHAPTER: '12'
  SERIAL: '25'
  NOO: '12-25'
  TXT: 久咳數歲，其脈弱者，可治。實大數者，死。其脈虛者，必苦冒，其人本有支飮在胸中故也，治屬飮家。

- LVL: CC
  CHAPTER: '12'
  SERIAL: '26'
  NOO: '12-26'
  TXT: 咳逆，倚息不得臥，[小淸龍湯](URI/소청룡탕)主之。<small>方見上及肺癰中</small>。

- LVL: CC
  CHAPTER: '12'
  SERIAL: '27'
  NOO: '12-27'
  TXT: "[靑龍湯](URI/소청룡탕)下已，多唾口燥，寸脈沈，尺脈微，手足厥逆，氣從小腹上衝胸咽，手足痺，其面翕熱如醉狀，因復下流陰股，小便難，時復冒者，與[茯苓桂枝五味子甘草湯](URI/영계미감탕)，治其氣衝。"

- LVL: CC
  CHAPTER: '12'
  SERIAL: '28'
  NOO: '12-28'
  TXT: 衝氣卽低，而反更咳，胸滿者，用[桂苓五味甘草湯，去桂加乾薑，細辛](URI/영감강미신탕)以治其咳滿。

- LVL: CC
  CHAPTER: '12'
  SERIAL: '29'
  NOO: '12-29'
  TXT: 咳滿卽止，而更復渴，衝氣復發者，以細辛，乾薑爲熱藥也。服之當遂渴，而渴反止者，爲支飮也。支飮者，法當冒，冒者必嘔，嘔者[復內半夏](URI/영감강미신하탕)，以去其水。

- LVL: CC
  CHAPTER: '12'
  SERIAL: '30'
  NOO: '12-30'
  TXT: 水去嘔止，其人形腫者，[加杏仁](URI/영감강미신하인탕)主之。其證應內麻黃，以其人遂痺，故不內之。若逆而內之者，必厥，所以然者，以其人血虛，麻黃發其陽故也。

- LVL: CC
  CHAPTER: '12'
  SERIAL: '31'
  NOO: '12-31'
  TXT: 若面熱如醉，此爲胃熱上衝熏其面，[加大黃](URI/영감강미신하인황탕)以利之。

- LVL: CC
  CHAPTER: '12'
  SERIAL: '32'
  NOO: '12-32'
  TXT: 先渴後嘔，爲水停心下，此屬飮家，[小半夏茯苓湯](URI/소반하가복령탕)主之。<small>方見上</small>。

- LVL: AA
  CHAPTER: '13'
  SERIAL: '00'
  NOO: '13-00'
  TXT: 消渴小便不利淋病脈證幷治 第十三 <small>脈證九條 方六首</small>

- LVL: CC
  CHAPTER: '13'
  SERIAL: '01'
  NOO: '13-01'
  TXT: 厥陰之爲病，消渴，氣上衝心，心中疼熱，飢而不欲食，食則吐，下之不肯止。

- LVL: CC
  CHAPTER: '13'
  SERIAL: '02'
  NOO: '13-02'
  TXT: 寸口脈浮而遲，浮卽爲虛，遲卽爲勞，虛則衛氣不足，勞則榮氣竭。趺陽脈浮而數，浮卽爲氣，數卽消穀而大堅，氣盛則溲數，溲數卽堅，堅數相搏，卽爲消渴。

- LVL: CC
  CHAPTER: '13'
  SERIAL: '03'
  NOO: '13-03'
  TXT: 男子消渴，小便反多，以飮一斗，小便一斗，[腎氣丸](URI/신기환)主之。<small>方見脚氣中</small>

- LVL: CC
  CHAPTER: '13'
  SERIAL: '04'
  NOO: '13-04'
  TXT: 脈浮，小便不利，微熱，消渴者，宜利小便發汗，[五苓散](URI/오령산)主之。渴欲飮水，水入則吐者，名曰水逆，[五苓散](URI/오령산)主之。

- LVL: CC
  CHAPTER: '13'
  SERIAL: '05'
  NOO: '13-05'
  TXT: 渴欲飮水不止者，[文蛤散](URI/문합산)主之。

- LVL: CC
  CHAPTER: '13'
  SERIAL: '06'
  NOO: '13-06'
  TXT: 淋之爲病，小便如粟狀，小腹弦急痛引臍中。

- LVL: CC
  CHAPTER: '13'
  SERIAL: '07'
  NOO: '13-07'
  TXT: 趺陽脈數，胃中有熱，卽消穀引食，大便必堅，小便卽數。

- LVL: CC
  CHAPTER: '13'
  SERIAL: '08'
  NOO: '13-08'
  TXT: 淋家不可發汗，發汗則必便血。

- LVL: CC
  CHAPTER: '13'
  SERIAL: '09'
  NOO: '13-09'
  TXT: 小便不利者，有水氣，其人若渴，用[栝蔞瞿麥丸](URI/과루구맥환)主之。

- LVL: CC
  CHAPTER: '13'
  SERIAL: '10'
  NOO: '13-10'
  TXT: 小便不利，[蒲灰散](URI/포회산)主之，[滑石白魚散](URI/활석백어산)，[茯苓戎鹽湯](URI/복령융염탕)並主之。

- LVL: CC
  CHAPTER: '13'
  SERIAL: '11'
  NOO: '13-11'
  TXT: 渴欲飮水，口乾舌燥者，[白虎加人參湯](URI/백호가인삼탕)主之。

- LVL: CC
  CHAPTER: '13'
  SERIAL: '12'
  NOO: '13-12'
  TXT: 脈浮發熱，渴欲飮水，小便不利者，[猪苓湯](URI/저령탕)主之。

- LVL: AA
  CHAPTER: '14'
  SERIAL: '00'
  NOO: '14-00'
  TXT: 水氣病脈證幷治 第十四 <small>論七首 脈證五條 方八首</small>

- LVL: CC
  CHAPTER: '14'
  SERIAL: '01'
  NOO: '14-01'
  TXT: 師曰病有風水，有皮水，有正水，有石水，有黃汗。風水，其脈自浮，外證骨節疼痛，惡風。皮水，其脈亦浮，外證胕腫，按之沒指，不惡風，其腹如鼓，不渴，當發其汗。正水，其脈沈遲，外證自喘。石水，其脈自沈，外證腹滿不喘。黃汗，其脈沈遲，身發熱，胸滿，四肢頭面腫，久不愈，必致癰膿。

- LVL: CC
  CHAPTER: '14'
  SERIAL: '02'
  NOO: '14-02'
  TXT: 脈浮而洪，浮則爲風，洪則爲氣。風氣相搏，風强則爲隱疹，身體爲痒。痒爲泄風，久爲痂癩。氣强則爲水，難以俛仰。風氣相擊，身體洪腫，汗出乃愈。惡風則虛，此爲風水。不惡風者，小便通利，上焦有寒，其口多涎，此爲黃汗。

- LVL: CC
  CHAPTER: '14'
  SERIAL: '03'
  NOO: '14-03'
  TXT: 寸口脈沈滑者，中有水氣，面目腫大，有熱，名曰風水。視人之目褁上微擁，如蠶新臥起狀，其頸脈動，時時咳，按其手足上，陷而不起者，風水。

- LVL: CC
  CHAPTER: '14'
  SERIAL: '04'
  NOO: '14-04'
  TXT: 太陽病，脈浮而緊，法當骨節疼痛。反不疼，身體反重而酸，其人不渴，汗出卽愈，此爲風水。惡寒者，此爲極虛，發汗得之。渴而不惡寒者，此爲皮水。身重而冷，狀如周痺。胸中窒，不能食，反聚痛，暮躁不得眠，此爲黃汗。痛在骨節，咳而喘，不渴者，此爲脾脹。其狀如腫，發汗卽愈。然諸病此者，渴而下利，小便數者，皆不可發汗。

- LVL: CC
  CHAPTER: '14'
  SERIAL: '05'
  NOO: '14-05'
  TXT: 裏水者，一身面目黃腫，其脈沈，小便不利。故令病水。假如小便自利，此亡津液，故令渴也。[越婢加朮湯](URI/월비가출탕)主之。

- LVL: CC
  CHAPTER: '14'
  SERIAL: '06'
  NOO: '14-06'
  TXT: 跌陽脈當伏，今反緊，本自有寒，疝瘕腹中痛，醫反下之。下之卽胸滿短氣。

- LVL: CC
  CHAPTER: '14'
  SERIAL: '07'
  NOO: '14-07'
  TXT: 跌陽脈當伏，今反數，本自有熱，消穀小便數，今反不利，此欲作水。

- LVL: CC
  CHAPTER: '14'
  SERIAL: '08'
  NOO: '14-08'
  TXT: 寸口脈浮而遲，浮脈則熱，遲脈則潛，熱潛相搏，名曰沈。跌陽脈浮而數，浮脈卽熱，數脈卽止，熱止相搏，名曰伏。沈伏相搏，名曰水。沈則絡脈虛，伏則小便難，虛難相搏，水走皮膚，卽爲水矣。

- LVL: CC
  CHAPTER: '14'
  SERIAL: '09'
  NOO: '14-09'
  TXT: 寸口脈弦而緊，弦則衛氣不行，卽惡寒，水不沾流，走于腸間。

- LVL: CC
  CHAPTER: '14'
  SERIAL: '10'
  NOO: '14-10'
  TXT: 少陰脈緊而沈，緊則爲痛，沈則爲水，小便則難。脈得諸沈，當責有水，身體腫重。水病脈出者，死。

- LVL: CC
  CHAPTER: '14'
  SERIAL: '11'
  NOO: '14-11'
  TXT: 夫水病人，目下有臥蠶，面目鮮澤，脈伏，其人消渴。病水腹大，小便不利，其脈沈絶者，有水，可下之。

- LVL: CC
  CHAPTER: '14'
  SERIAL: '12'
  NOO: '14-12'
  TXT: 問曰病下利後，渴飮水，小便不利，腹滿因腫者，何也。答曰此法當病水。若小便自利及汗出者，自當愈。

- LVL: CC
  CHAPTER: '14'
  SERIAL: '13'
  NOO: '14-13'
  TXT: 心水者，其身重而少氣，不得臥，煩而躁，其人陰腫。

- LVL: CC
  CHAPTER: '14'
  SERIAL: '14'
  NOO: '14-14'
  TXT: 肝水者，其腹大，不能自轉側，脇下腹痛，時時津液微生，小便續通。

- LVL: CC
  CHAPTER: '14'
  SERIAL: '15'
  NOO: '14-15'
  TXT: 肺水者，其身腫，小便難，時時鴨溏。

- LVL: CC
  CHAPTER: '14'
  SERIAL: '16'
  NOO: '14-16'
  TXT: 脾水者，其腹大，四肢苦重，津液不生，但苦少氣小便難。

- LVL: CC
  CHAPTER: '14'
  SERIAL: '17'
  NOO: '14-17'
  TXT: 腎水者，其腹大，臍腫腰痛，不得溺，陰下濕如牛鼻上汗，其足逆冷，面反瘦。

- LVL: CC
  CHAPTER: '14'
  SERIAL: '18'
  NOO: '14-18'
  TXT: 師曰諸有水者，腰以下腫，當利小便，腰以上腫，當發汗乃愈。

- LVL: CC
  CHAPTER: '14'
  SERIAL: '19'
  NOO: '14-19'
  TXT: 師曰寸口脈沈而遲，沈則爲水，遲則爲寒，寒水相搏。跌陽脈伏，水穀不化，脾氣衰則鶩溏，胃氣衰則身腫。少陽脈卑，少陰脈細，男子則小便不利，婦人則經水不通。經爲血，血不利則爲水。名曰血分。

- LVL: CC
  CHAPTER: '14'
  SERIAL: '20'
  NOO: '14-20'
  TXT: 問曰病者苦水，面目身體四肢皆腫，小便不利，脈之，不言水，反言胸中痛，氣上衝咽，狀如灸肉，當微咳喘。審如師言，其脈何類。

- LVL: CC
  CHAPTER: '14'
  SERIAL: '21'
  NOO: '14-21'
  TXT: 師曰寸口脈沈而緊，沈爲水，緊爲寒，沈緊相搏，結在關元。始時當微，年盛不覺，陽衰之後，營衛相干，陽損陰盛，結寒微動，腎氣相衝，咽喉塞噎，脇下急痛。醫以爲留飮而大下之，氣擊不去，其病不除。後重吐之，胃家虛煩，咽燥欲飮水，小便不利，水穀不化，面目手足浮腫。又與[葶藶丸](URI/정력환)下水，當時如小差，食飮過度，腫腹如前，胸脇苦痛，象若奔㹠，其水揚溢，則浮咳喘逆。當先攻擊衝氣，令止，乃治咳。咳止，則喘自差。先治新病，病當在後。

- LVL: CC
  CHAPTER: '14'
  SERIAL: '22'
  NOO: '14-22'
  TXT: 風水，脈浮身重，汗出惡風者，[防己黃芪湯](URI/방기황기탕)主之。

- LVL: CC
  CHAPTER: '14'
  SERIAL: '23'
  NOO: '14-23'
  TXT: 風水惡風，一身悉腫，脈浮不渴，續無汗出，無大熱，[越婢湯](URI/월비탕)主之。

- LVL: CC
  CHAPTER: '14'
  SERIAL: '24'
  NOO: '14-24'
  TXT: 皮水爲病，四肢腫，水氣在皮膚中，四肢聶聶動者，[防己茯苓湯](URI/방기복령탕)主之。

- LVL: CC
  CHAPTER: '14'
  SERIAL: '25'
  NOO: '14-25'
  TXT: 裏水，[越婢加朮湯](URI/월비가출탕)主之。[甘草麻黃湯](URI/감초마황탕)亦主之。

- LVL: CC
  CHAPTER: '14'
  SERIAL: '26'
  NOO: '14-26'
  TXT: 水之爲病，其脈沈小，屬少陰，浮者爲風，無水，虛脹者，爲氣。水，發其汗卽已，脈沈者，宜[麻黃附子湯](URI/마황부자탕)，浮者，宜[杏子湯](URI/행자탕)。

- LVL: CC
  CHAPTER: '14'
  SERIAL: '27'
  NOO: '14-27'
  TXT: 厥而皮水者，[蒲灰散](URI/포회산)主之。<small>方見消渴中</small>

- LVL: CC
  CHAPTER: '14'
  SERIAL: '28'
  NOO: '14-28'
  TXT: 問曰黃汗之爲病，身體腫，發熱汗出而渴，狀如風水，汗沾衣，色正黃如蘗汁，脈自沈。何從得之。師曰以汗出入水中浴，水從汗孔入，得之。宜[芪芍桂酒湯](URI/기작계지고주탕)主之。

- LVL: CC
  CHAPTER: '14'
  SERIAL: '29'
  NOO: '14-29'
  TXT: 黃汗之病，兩脛自冷，假令發熱，此屬歷節。食已汗出，又身常暮臥盜汗出者，此勞氣也。若汗出已，反發熱者，久久其身必甲錯，發熱不止者，必生惡瘡。若身重汗出已，輙經者，久久必身瞤，瞤卽胸中痛。又從腰以上必汗出，下無汗，腰髖弛痛，如有物在皮中狀，劇者不能食。身疼重，煩躁，小便不利，此爲黃汗，[桂枝加黃芪湯](URI/계지가황기탕)主之。

- LVL: CC
  CHAPTER: '14'
  SERIAL: '30'
  NOO: '14-30'
  TXT: 師曰寸口脈遲而濇，遲則爲寒，濇爲血不足。跌陽脈微而遲，微則爲氣，遲則爲寒，寒氣不足，則手足逆冷，手足逆冷，則營衛不利，營衛不利，則腹滿脇鳴相逐，氣轉膀胱，營衛俱勞。陽氣不通，卽身冷，陰氣不通，卽骨疼，陽前通，則惡寒，陰前通，則痺不仁，陰陽相得，其氣乃行。大氣一轉，其氣乃散。實則失氣，虛則遺溺，名曰氣分。

- LVL: CC
  CHAPTER: '14'
  SERIAL: '31'
  NOO: '14-31'
  TXT: 氣分，心則堅大如盤，邊如旋杯，水飮所作，[桂枝去芍藥加麻辛附子湯](URI/계강조초황신부탕)主之。

- LVL: CC
  CHAPTER: '14'
  SERIAL: '32'
  NOO: '14-32'
  TXT: 心下堅大如盤，邊如旋盤，水飮所作，[枳朮湯](URI/지출탕)主之。

- LVL: AA
  CHAPTER: '15'
  SERIAL: '00'
  NOO: '15-00'
  TXT: 黃疸病脈證幷治 第十五 <small>論二首 脈證十四條 方七首</small>

- LVL: CC
  CHAPTER: '15'
  SERIAL: '01'
  NOO: '15-01'
  TXT: 寸口脈浮而緩，浮則爲風，緩則爲痺，痺非中風，四肢苦煩，脾色必黃。瘀熱以行。

- LVL: CC
  CHAPTER: '15'
  SERIAL: '02'
  NOO: '15-02'
  TXT: 趺陽脈緊而數，數則爲熱，熱則消穀，緊則爲寒，食卽爲滿。尺脈浮爲傷腎，趺陽脈緊爲傷脾，風寒相搏。食穀卽眩，穀氣不消，胃中苦濁，濁氣下流，小便不通。陰被其寒，熱流膀胱，身體盡黃，名曰穀疸。額上黑，微汗出，手足中熱，薄暮卽發，膀胱急，小便自利，名曰女勞疸。腹如水狀不治。心中懊憹而熱，不能食，時欲吐，名曰酒疸。

- LVL: CC
  CHAPTER: '15'
  SERIAL: '03'
  NOO: '15-03'
  TXT: 陽明病，脈遲者，食難用飽，飽則發煩頭眩，小便必難。此欲作穀疸。雖下之，腹滿如故，所以然者，脈遲故也。

- LVL: CC
  CHAPTER: '15'
  SERIAL: '04'
  NOO: '15-04'
  TXT: 夫病酒黃疸，必小便不利。其候心中熱，足下熱。是其證也。

- LVL: CC
  CHAPTER: '15'
  SERIAL: '05'
  NOO: '15-05'
  TXT: 酒黃疸者，或無熱，請言了，腹滿欲吐，鼻燥。其脈浮者，先吐之，沈弦者，先下之。

- LVL: CC
  CHAPTER: '15'
  SERIAL: '06'
  NOO: '15-06'
  TXT: 酒疸，心中熱，欲嘔者，吐之愈。

- LVL: CC
  CHAPTER: '15'
  SERIAL: '07'
  NOO: '15-07'
  TXT: 酒疸，下之，久久爲黑疸，目靑面黑，心中如噉蒜虀狀，大便正黑，皮膚爪之不仁。其脈浮弱，雖黑微黃，故知之。

- LVL: CC
  CHAPTER: '15'
  SERIAL: '08'
  NOO: '15-08'
  TXT: 師曰病黃疸，發熱煩喘，腹滿口燥者，以病發時，火劫其汗，兩熱所得。然黃家所得，從濕得之。一身盡發熱而黃，肚熱，熱在裏，當下之。

- LVL: CC
  CHAPTER: '15'
  SERIAL: '09'
  NOO: '15-09'
  TXT: 脈沈，渴欲飮水，小便不利者，皆發黃。

- LVL: CC
  CHAPTER: '15'
  SERIAL: '10'
  NOO: '15-10'
  TXT: 腹滿，舌痿黃，燥不得睡，屬黃家。<small>舌痿疑作身痿</small>

- LVL: CC
  CHAPTER: '15'
  SERIAL: '11'
  NOO: '15-11'
  TXT: 黃疸之病，當以十八日爲期，治之十日以上瘥。反劇爲難治。

- LVL: CC
  CHAPTER: '15'
  SERIAL: '12'
  NOO: '15-12'
  TXT: 疸而渴者，其疸難治，疸而不渴者，其疸可治。發於陰部，其人必嘔，陽部，其人振寒而發熱也。

- LVL: CC
  CHAPTER: '15'
  SERIAL: '13'
  NOO: '15-13'
  TXT: 穀疸之爲病，寒熱不食，食卽頭眩，心胸不安，久久發黃爲穀疸。[茵蔯蒿湯](URI/인진호탕)主之。

- LVL: CC
  CHAPTER: '15'
  SERIAL: '14'
  NOO: '15-14'
  TXT: 黃家日晡所發熱，而反惡寒，此爲女勞得之。膀胱急，少腹滿，身盡黃，額上黑，足下熱，因作黑疸。其腹脹如水狀，大便必黑，時溏，此女勞之病，非水也。腹滿者難治。[消石礬石散](URI/초석반석산)主之。

- LVL: CC
  CHAPTER: '15'
  SERIAL: '15'
  NOO: '15-15'
  TXT: 酒黃疸，心中懊憹，或熱痛，[梔子大黃湯](URI/치자대황탕)主之。

- LVL: CC
  CHAPTER: '15'
  SERIAL: '16'
  NOO: '15-16'
  TXT: 諸病黃家，但利其小便。假令脈浮，當以汗解之，宜[桂枝加黃芪湯](URI/계지가황기탕)主之。<small>方見水病中</small>

- LVL: CC
  CHAPTER: '15'
  SERIAL: '17'
  NOO: '15-17'
  TXT: 諸黃，[猪膏髮煎](URI/저고발전)主之。

- LVL: CC
  CHAPTER: '15'
  SERIAL: '18'
  NOO: '15-18'
  TXT: 黃疸病，[茵陳五苓散](URI/인진오령산)主之。<small>一本云[茵蔯湯](URI/인진호탕)及[五苓散](URI/오령산)幷主之</small>

- LVL: CC
  CHAPTER: '15'
  SERIAL: '19'
  NOO: '15-19'
  TXT: 黃疸腹滿，小便不利而赤，自汗出，此爲表和裏實，當下之。宜[大黃硝石湯](URI/대황초석탕)。

- LVL: CC
  CHAPTER: '15'
  SERIAL: '20'
  NOO: '15-20'
  TXT: 黃疸病，小便色不變欲自利，腹滿而喘，不可除熱。熱除必噦。噦者，[小半夏湯](URI/소반하탕)主之。<small>方見痰飮中</small>

- LVL: CC
  CHAPTER: '15'
  SERIAL: '21'
  NOO: '15-21'
  TXT: 諸黃，腹痛而嘔者，宜[柴胡湯](URI/소시호탕)。<small>必[小柴胡湯](URI/소시호탕)，方見嘔吐中</small>

- LVL: CC
  CHAPTER: '15'
  SERIAL: '22'
  NOO: '15-22'
  TXT: 男子黃，小便自利，當與虛勞[小建中湯](URI/소건중탕)。<small>方見虛勞中</small>

- LVL: AA
  CHAPTER: '16'
  SERIAL: '00'
  NOO: '16-00'
  TXT: 驚悸吐衄下血胸滿瘀血病脈證治 第十六 <small>脈證十二條 方五首</small>

- LVL: CC
  CHAPTER: '16'
  SERIAL: '01'
  NOO: '16-01'
  TXT: 寸口脈動而弱，動則爲驚，弱則爲悸。

- LVL: CC
  CHAPTER: '16'
  SERIAL: '02'
  NOO: '16-02'
  TXT: 師曰尺脈浮，目睛暈黃，衄未止，暈黃去，目睛慧了，知衄今止。

- LVL: CC
  CHAPTER: '16'
  SERIAL: '03'
  NOO: '16-03'
  TXT: 又曰從春至夏，衄者，太陽，從秋至冬，衄者，陽明。衄家不可汗，汗出必額上陷，脈緊急，直視不能眴，不得眠。

- LVL: CC
  CHAPTER: '16'
  SERIAL: '04'
  NOO: '16-04'
  TXT: 病人面無色，無寒熱。脈沈弦者，衄。浮弱，手按之絶者，下血。煩咳者，必吐血。

- LVL: CC
  CHAPTER: '16'
  SERIAL: '05'
  NOO: '16-05'
  TXT: 夫吐血，咳逆上氣，其脈數而有熱，不得臥者，死。

- LVL: CC
  CHAPTER: '16'
  SERIAL: '06'
  NOO: '16-06'
  TXT: 夫酒客咳者，必致吐血，此因極飮過度所致也。寸口脈弦而大，弦則爲減，大則爲芤，減則爲寒，芤則爲虛，寒虛相擊，此名曰革，婦人則半産漏下，男子則亡血。

- LVL: CC
  CHAPTER: '16'
  SERIAL: '07'
  NOO: '16-07'
  TXT: 亡血不可發其表，汗出卽寒慄而振。

- LVL: CC
  CHAPTER: '16'
  SERIAL: '08'
  NOO: '16-08'
  TXT: 病人胸滿唇痿，舌靑口燥，但欲嗽水不欲嚥，無寒熱，脈微大來遲，腹不滿，其人言我滿，爲有瘀血。病者如熱狀，煩滿，口乾燥而渴，其脈反無熱，此爲陰伏，是瘀血也，當下之。

- LVL: CC
  CHAPTER: '16'
  SERIAL: '09'
  NOO: '16-09'
  TXT: 火邪者，[桂枝去芍藥加蜀漆牡蠣龍骨救逆湯](URI/계지거작약가촉칠모려용골구역탕)主之。

- LVL: CC
  CHAPTER: '16'
  SERIAL: '10'
  NOO: '16-10'
  TXT: 心下悸者，[半夏麻黃丸](URI/반하마황환)主之。

- LVL: CC
  CHAPTER: '16'
  SERIAL: '11'
  NOO: '16-11'
  TXT: 吐血不止者，[柏葉湯](URI/백엽탕)主之。

- LVL: CC
  CHAPTER: '16'
  SERIAL: '12'
  NOO: '16-12'
  TXT: 下血，先便後血，此遠血也，[黃土湯](URI/황토탕)主之。<small>亦主吐血衄血</small>

- LVL: CC
  CHAPTER: '16'
  SERIAL: '13'
  NOO: '16-13'
  TXT: 下血，先血後便，此近血也，[赤小豆當歸散](URI/적소두당귀산)主之。<small>方見狐惑中</small>

- LVL: CC
  CHAPTER: '16'
  SERIAL: '14'
  NOO: '16-14'
  TXT: 心氣不足，吐血，衄血，[瀉心湯](URI/사심탕)主之。

- LVL: AA
  CHAPTER: '17'
  SERIAL: '00'
  NOO: '17-00'
  TXT: 嘔吐噦下利病脈證治 第十七 <small>論一首 脈證二十七條 方二十三首</small>

- LVL: CC
  CHAPTER: '17'
  SERIAL: '01'
  NOO: '17-01'
  TXT: 夫嘔家有癰膿，不可治嘔。膿盡自愈。

- LVL: CC
  CHAPTER: '17'
  SERIAL: '02'
  NOO: '17-02'
  TXT: 先嘔却渴者，此爲欲解。先渴却嘔者，爲水停心下，此屬飮家。嘔家本渴，今反不渴者，以心下有支飮故也。此屬支飮。

- LVL: CC
  CHAPTER: '17'
  SERIAL: '03'
  NOO: '17-03'
  TXT: 問曰病人脈數，數爲熱，當消穀引食，而反吐者何也。師曰以發其汗，令陽微，膈氣虛，脈乃數，數爲客熱。不能消穀，胃中虛冷故也。脈弦者虛也。胃氣無餘，朝食暮吐，變爲胃反。寒在於上，醫反下之，令脈反弦，故名曰虛。

- LVL: CC
  CHAPTER: '17'
  SERIAL: '04'
  NOO: '17-04'
  TXT: 寸口脈微而數，微則無氣，無氣則榮虛，榮虛則血不足，血不足則胸中冷。

- LVL: CC
  CHAPTER: '17'
  SERIAL: '05'
  NOO: '17-05'
  TXT: 趺陽脈浮而濇，浮則爲虛，濇則傷脾。脾傷則不磨，朝食暮吐，暮食朝吐，宿穀不化，名曰胃反。脈緊而濇，其病難治。

- LVL: CC
  CHAPTER: '17'
  SERIAL: '06'
  NOO: '17-06'
  TXT: 病人欲吐者，不可下之。

- LVL: CC
  CHAPTER: '17'
  SERIAL: '07'
  NOO: '17-07'
  TXT: 噦而腹滿，視其前後，知何部不利，利之卽愈。

- LVL: CC
  CHAPTER: '17'
  SERIAL: '08'
  NOO: '17-08'
  TXT: 嘔而胸滿者，[茱萸湯](URI/오수유탕)注之。

- LVL: CC
  CHAPTER: '17'
  SERIAL: '09'
  NOO: '17-09'
  TXT: 乾嘔吐涎沫，頭痛者，[茱萸湯](URI/오수유탕)主之。<small>方見上</small>

- LVL: CC
  CHAPTER: '17'
  SERIAL: '10'
  NOO: '17-10'
  TXT: 嘔而腸鳴，心下痞者，[半夏瀉心湯](URI/반하사심탕)主之。

- LVL: CC
  CHAPTER: '17'
  SERIAL: '11'
  NOO: '17-11'
  TXT: 乾嘔而利者，[黃芩加半夏生薑湯](URI/황금가반하생강탕)主之。

- LVL: CC
  CHAPTER: '17'
  SERIAL: '12'
  NOO: '17-12'
  TXT: 諸嘔吐，穀不得下者，[小半夏湯](URI/소반하탕)主之。<small>方見痰飮中</small>

- LVL: CC
  CHAPTER: '17'
  SERIAL: '13'
  NOO: '17-13'
  TXT: 嘔吐而病在膈上，後思水者，解，急與之。思水者，[猪苓散](URI/저령산)主之。

- LVL: CC
  CHAPTER: '17'
  SERIAL: '14'
  NOO: '17-14'
  TXT: 嘔而脈弱，小便復利，身有微熱，見厥者難治，[四逆湯](URI/사역탕)主之。

- LVL: CC
  CHAPTER: '17'
  SERIAL: '15'
  NOO: '17-15'
  TXT: 嘔而發熱者，[小柴胡湯](URI/소시호탕)主之。

- LVL: CC
  CHAPTER: '17'
  SERIAL: '16'
  NOO: '17-16'
  TXT: 胃反嘔吐者，[大半夏湯](URI/대반하탕)主之。<small>千金云治胃反不受食，食入卽吐。外臺云治嘔心下痞鞭者</small>

- LVL: CC
  CHAPTER: '17'
  SERIAL: '17'
  NOO: '17-17'
  TXT: 食已卽吐者，[大黃甘草湯](URI/대황감초탕)主之。<small>外臺方又治吐水</small>

- LVL: CC
  CHAPTER: '17'
  SERIAL: '18'
  NOO: '17-18'
  TXT: 胃反，吐而渴欲飮水者，[茯苓澤瀉湯](URI/복령택사탕)主之。

- LVL: CC
  CHAPTER: '17'
  SERIAL: '19'
  NOO: '17-19'
  TXT: 吐後渴欲得水而貪飮者，[文蛤湯](URI/문합탕)主之。兼主微風脈腎頭痛。

- LVL: CC
  CHAPTER: '17'
  SERIAL: '20'
  NOO: '17-20'
  TXT: 乾嘔吐逆，吐涎沫，[半夏乾薑散](URI/반하건강산)主之。

- LVL: CC
  CHAPTER: '17'
  SERIAL: '21'
  NOO: '17-21'
  TXT: 病人胸中似喘不喘，似嘔不嘔，似噦不噦，徹心中憒憒然無奈者，[生薑半夏湯](URI/생강반하탕)主之。

- LVL: CC
  CHAPTER: '17'
  SERIAL: '22'
  NOO: '17-22'
  TXT: 乾嘔噦，若手足厥者，[橘皮湯](URI/귤피탕)主之。

- LVL: CC
  CHAPTER: '17'
  SERIAL: '23'
  NOO: '17-23'
  TXT: 噦逆者，[橘皮竹茹湯](URI/귤피죽여탕)主之。

- LVL: CC
  CHAPTER: '17'
  SERIAL: '24'
  NOO: '17-24'
  TXT: 夫六府氣絶於外者，手足寒，上氣脚縮。五臟氣絶於內者，利不禁，下甚者，手足不仁。

- LVL: CC
  CHAPTER: '17'
  SERIAL: '25'
  NOO: '17-25'
  TXT: 下利脈沈弦者，下重，脈大者，爲未止。脈微弱數者，爲欲自止，雖發熱不死。

- LVL: CC
  CHAPTER: '17'
  SERIAL: '26'
  NOO: '17-26'
  TXT: 下利，手足厥冷，無脈者，灸之不溫。若脈不還，反微喘者，死。少陰負趺陽者，爲順也。

- LVL: CC
  CHAPTER: '17'
  SERIAL: '27'
  NOO: '17-27'
  TXT: 下利有微熱而渴，脈弱者，今自愈。

- LVL: CC
  CHAPTER: '17'
  SERIAL: '28'
  NOO: '17-28'
  TXT: 下利脈數，有微熱汗出，今自愈。設脈緊爲未解。

- LVL: CC
  CHAPTER: '17'
  SERIAL: '29'
  NOO: '17-29'
  TXT: 下利脈數而渴者，今自愈。設不差，必淸膿血。以有熱故也。

- LVL: CC
  CHAPTER: '17'
  SERIAL: '30'
  NOO: '17-30'
  TXT: 下利脈反弦，發熱身汗者，自愈。

- LVL: CC
  CHAPTER: '17'
  SERIAL: '31'
  NOO: '17-31'
  TXT: 下利氣者，當利其小便。

- LVL: CC
  CHAPTER: '17'
  SERIAL: '32'
  NOO: '17-32'
  TXT: 下利，寸脈反浮數，尺中自濇者，必淸膿血。

- LVL: CC
  CHAPTER: '17'
  SERIAL: '33'
  NOO: '17-33'
  TXT: 下利淸穀，不可攻其表。汗出必脹滿。

- LVL: CC
  CHAPTER: '17'
  SERIAL: '34'
  NOO: '17-34'
  TXT: 下利脈沈而遲，其人面少赤，身有微熱，下利淸穀者，必鬱冒，汗出而解，病人必微熱。所以然者，其面戴陽，下虛故也。

- LVL: CC
  CHAPTER: '17'
  SERIAL: '35'
  NOO: '17-35'
  TXT: 下利後，脈絶，手足厥冷。晬時脈還，手足溫者生，脈不還者死。

- LVL: CC
  CHAPTER: '17'
  SERIAL: '36'
  NOO: '17-36'
  TXT: 下利，腹脹滿，身體疼痛者，先溫其裏，乃攻其表。溫裏宜[四逆湯](URI/사역탕)，攻表宜[桂枝湯](URI/계지탕)。

- LVL: CC
  CHAPTER: '17'
  SERIAL: '37'
  NOO: '17-37'
  TXT: 下利三部脈皆平，按之心下堅者，急下之。宜[大承氣湯](탕/대승기탕)。

- LVL: CC
  CHAPTER: '17'
  SERIAL: '38'
  NOO: '17-38'
  TXT: 下利脈遲而滑者，實也。利未欲止，急下之。宜[大承氣湯](URI/대승기탕)。

- LVL: CC
  CHAPTER: '17'
  SERIAL: '39'
  NOO: '17-39'
  TXT: 下利脈反滑者，當有所去，下乃愈。宜[大承氣湯](URI/대승기탕)。

- LVL: CC
  CHAPTER: '17'
  SERIAL: '40'
  NOO: '17-40'
  TXT: 下利已差，至其年月日時復發者，以病不盡故也，當下之。宜[大承氣湯](URI/대승기탕)。

- LVL: CC
  CHAPTER: '17'
  SERIAL: '41'
  NOO: '17-41'
  TXT: 下利譫語者，有燥屎也，[小承氣湯](URI/소승기탕)主之。

- LVL: CC
  CHAPTER: '17'
  SERIAL: '42'
  NOO: '17-42'
  TXT: 下利便膿血者，[桃花湯](URI/도화탕)主之。

- LVL: CC
  CHAPTER: '17'
  SERIAL: '43'
  NOO: '17-43'
  TXT: 熱利重下者，[白頭翁湯](URI/백두옹탕)主之。

- LVL: CC
  CHAPTER: '17'
  SERIAL: '44'
  NOO: '17-44'
  TXT: 下利後更煩，按之心下濡者，爲虛煩也，[梔子豉湯](URI/치자시탕)主之。

- LVL: CC
  CHAPTER: '17'
  SERIAL: '45'
  NOO: '17-45'
  TXT: 下利淸穀，裏寒外熱，汗出而厥者，[通脈四逆湯](URI/통맥사역탕)主之。

- LVL: CC
  CHAPTER: '17'
  SERIAL: '46'
  NOO: '17-46'
  TXT: 下利肺痛，[紫參湯](URI/자삼탕)主之。

- LVL: CC
  CHAPTER: '17'
  SERIAL: '47'
  NOO: '17-47'
  TXT: 氣利，[訶梨勒散](URI/가리륵산)主之。

- LVL: AA
  CHAPTER: '18'
  SERIAL: '00'
  NOO: '18-00'
  TXT: 瘡癰腸癰浸淫病脈證幷治 第十八 <small>論一首 脈證三條 方五首</small>

- LVL: CC
  CHAPTER: '18'
  SERIAL: '01'
  NOO: '18-01'
  TXT: 諸浮數脈，應當發熱，而洒淅惡寒，若有痛處，當發其癰。

- LVL: CC
  CHAPTER: '18'
  SERIAL: '02'
  NOO: '18-02'
  TXT: 師曰諸癰腫，欲知有膿無膿，以手掩腫上，熱者爲有膿，不熱者爲無膿。腸癰之爲病，其身甲錯，腹皮急。按之濡，如腫狀，腹無積聚，身無熱，脈數，此爲腹內有膿。[薏苡附子敗醬散](URI/의이부자패장산)主之。

- LVL: CC
  CHAPTER: '18'
  SERIAL: '03'
  NOO: '18-03'
  TXT: 腸癰者，少腹腫痞，按之卽痛，如淋，小便自調，時時發熱，自汗出，復惡寒。其脈遲緊者，膿未成，可下之，當有血。脈洪數者，膿已成，不可下也。[大黃牧丹湯](URI/대황목단피탕)主之。

- LVL: CC
  CHAPTER: '18'
  SERIAL: '04'
  NOO: '18-04'
  TXT: 問曰寸口脈微而澁，法當亡血，若汗出。設不汗者云何。答曰若身有瘡，被刀斧所傷，亡血故也。

- LVL: CC
  CHAPTER: '18'
  SERIAL: '05'
  NOO: '18-05'
  TXT: 病金瘡，[王不留行散](URI/왕불유행산)主之。

- LVL: CC
  CHAPTER: '18'
  SERIAL: '06'
  NOO: '18-06'
  TXT: 浸淫瘡，從口流向四肢者可治，從四肢流來入口者不可治。

- LVL: CC
  CHAPTER: '18'
  SERIAL: '07'
  NOO: '18-07'
  TXT: 浸淫瘡，[黃連粉](URI/황련분)主之。<small>方未見</small>

- LVL: AA
  CHAPTER: '19'
  SERIAL: '00'
  NOO: '19-00'
  TXT: 趺蹶手指臂腫轉筋陰狐疝蚘蟲病脈證治 第十九 <small>論一首 脈證一條 方四首</small>

- LVL: CC
  CHAPTER: '19'
  SERIAL: '01'
  NOO: '19-01'
  TXT: 師曰病趺蹶，其人但能前不能却，刺腨入二寸，此太陽經傷也。

- LVL: CC
  CHAPTER: '19'
  SERIAL: '02'
  NOO: '19-02'
  TXT: 病人常以手指臂腫動，此人身體瞤瞤者，[藜蘆甘草湯](URI/여로감초탕)主之。

- LVL: CC
  CHAPTER: '19'
  SERIAL: '03'
  NOO: '19-03'
  TXT: 轉筋之爲病，其人臂脚直，脈上下行微弦，轉筋入腹者，[雞屎白散](URI/계시백산)主之。

- LVL: CC
  CHAPTER: '19'
  SERIAL: '04'
  NOO: '19-04'
  TXT: 陰狐疝氣者，偏有小大，時時上下。[蜘蛛散](URI/지주산)主之。

- LVL: CC
  CHAPTER: '19'
  SERIAL: '05'
  NOO: '19-05'
  TXT: 問曰病腹痛有蟲，其脈何以別之。師曰腹中痛，其脈當沈若弦，反洪大，故有蚘蟲。

- LVL: CC
  CHAPTER: '19'
  SERIAL: '06'
  NOO: '19-06'
  TXT: 蚘蟲之爲病，令人吐涎心痛，發作有時，毒藥不止，[甘草粉蜜湯](URI/감초분밀탕)主之。

- LVL: CC
  CHAPTER: '19'
  SERIAL: '07'
  NOO: '19-07'
  TXT: 蚘厥者，當吐蚘。今病者靜而復時煩，此爲藏寒，蚘上入膈，故煩。須臾復止，得食而嘔，又煩者，蚘聞食臭出，其人當自吐蚘。蚘厥者，[烏梅丸](URI/오매환)主之。

- LVL: AA
  CHAPTER: '20'
  SERIAL: '00'
  NOO: '20-00'
  TXT: 婦人妊娠病脈證幷治 第二十 <small>證三條 方八首</small>

- LVL: CC
  CHAPTER: '20'
  SERIAL: '01'
  NOO: '20-01'
  TXT: 師曰婦人得平脈，陰脈小弱，其人渴不能食，無寒熱，名妊娠。[桂枝湯](URI/계지탕)主之。<small>方見利中</small> 於法六十日當有此證。設有醫治逆者，却一月，加吐下者，則絶之。

- LVL: CC
  CHAPTER: '20'
  SERIAL: '02'
  NOO: '20-02'
  TXT: 婦人宿有癥病，經斷未及三月，而得漏下不止，胎動在臍上者，爲癥痼害。妊娠六月動者，前三月經水利時，胎也，下血者，後斷三月，衃也。所以血不止者，其癥不去故也，當下其癥。[桂枝茯苓丸](URI/계지복령환)主之。

- LVL: CC
  CHAPTER: '20'
  SERIAL: '03'
  NOO: '20-03'
  TXT: 婦人懷娠六七月，脈弦發熱，其胎愈脹，腹痛惡寒者，少腹如扇，所以然者，子藏開故也。當以[附子湯](URI/부자탕)溫其藏。<small>方未見。</small>

- LVL: CC
  CHAPTER: '20'
  SERIAL: '04'
  NOO: '20-04'
  TXT: 師曰婦人有漏下者，有半産後因續下血都不絶者，有妊娠下血者。假令妊娠腹中痛，爲胞阻，[膠艾湯](URI/궁귀교애탕)主之。

- LVL: CC
  CHAPTER: '20'
  SERIAL: '05'
  NOO: '20-05'
  TXT: 婦人懷妊，腹中㽲痛，[當歸芍藥散](URI/당귀작약산)主之。

- LVL: CC
  CHAPTER: '20'
  SERIAL: '06'
  NOO: '20-06'
  TXT: 妊娠嘔吐不止，[乾薑人蔘半夏丸](URI/건강인삼반하환)主之。

- LVL: CC
  CHAPTER: '20'
  SERIAL: '07'
  NOO: '20-07'
  TXT: 妊娠，小便難，飮食如故，[歸母苦蔘丸](URI/당귀패모고삼환)主之。

- LVL: CC
  CHAPTER: '20'
  SERIAL: '08'
  NOO: '20-08'
  TXT: 妊娠有水氣，身重，小便不利，洒淅惡寒，起卽頭眩，[葵子茯苓散](URI/규자복령산)主之。

- LVL: CC
  CHAPTER: '20'
  SERIAL: '09'
  NOO: '20-09'
  TXT: 婦人妊娠，宜常服[當歸散](URI/당귀산)。

- LVL: CC
  CHAPTER: '20'
  SERIAL: '10'
  NOO: '20-10'
  TXT: 妊娠養胎，[白朮散](URI/백출산)主之。

- LVL: CC
  CHAPTER: '20'
  SERIAL: '11'
  NOO: '20-11'
  TXT: 婦人傷胎，懷身腹滿，不得小便，從腰以下重，如有水氣狀，懷身七月，太陰當養不養。此心氣實，當刺瀉勞宮及關元。小便微利則愈。<small>見玉函</small>

- LVL: AA
  CHAPTER: '21'
  SERIAL: '00'
  NOO: '21-00'
  TXT: 婦人産後病脈證治 第二十一 <small>論一首 證六條 方七首</small>

- LVL: CC
  CHAPTER: '21'
  SERIAL: '01'
  NOO: '21-01'
  TXT: 問曰新産婦人有三病，一者病痓，二者病鬱冒，三者大便難，何謂也。師曰新産血虛，多汗出，喜中風，故令病痓。亡血復汗，寒多故令鬱冒。亡津液胃燥，故大便難。

- LVL: CC
  CHAPTER: '21'
  SERIAL: '02'
  NOO: '21-02'
  TXT: 産婦鬱冒，其脈微弱，不能食，大便反堅，但頭汗出，所以然者，血虛而厥，厥而必冒，冒家欲解，必大汗出。以血虛下厥，孤陽上出，故頭汗出。所以産婦喜汗出者，亡陰血虛，陽氣獨盛，故當汗出，陰陽乃復。所以便堅，嘔不能食，[小柴胡湯](URI/소시호탕)主之。

- LVL: CC
  CHAPTER: '21'
  SERIAL: '03'
  NOO: '21-03'
  TXT: 病解能食，七八日更發熱者，此爲胃實，[大承氣湯](URI/대승기탕)主之。

- LVL: CC
  CHAPTER: '21'
  SERIAL: '04'
  NOO: '21-04'
  TXT: 産後腹中㽲痛，[當歸生薑羊肉湯](URI/당귀생강양육탕)主之。幷治腹中寒疝，虛勞不足。

- LVL: CC
  CHAPTER: '21'
  SERIAL: '05'
  NOO: '21-05'
  TXT: 産後腹痛，煩滿不得臥，[枳實芍藥散](URI/지실작약산)主之。

- LVL: CC
  CHAPTER: '21'
  SERIAL: '06'
  NOO: '21-06'
  TXT: 師曰産婦腹痛，法當以[枳實芍藥散](URI/지실작약산)，假令不愈者，此爲腹中有乾血着臍下，宜[下瘀血湯](URI/하어혈탕)主之。亦主經水不利。

- LVL: CC
  CHAPTER: '21'
  SERIAL: '07'
  NOO: '21-07'
  TXT: 婦人産後七八日，無太陽證，少腹堅痛，此惡露不盡，不大便四五日，趺陽脈微實再倍，其人發熱，日哺所煩躁者，不食，食則讝語，利之卽愈，宜[大承氣湯](URI/대승기탕)。熱在裏，結在膀胱也。<small>方見痓病中。</small>

- LVL: CC
  CHAPTER: '21'
  SERIAL: '08'
  NOO: '21-08'
  TXT: 婦人産得風，續之數十日不解，頭微痛，惡寒，時時有熱，心下堅，乾嘔汗出。雖久，陽旦證續在耳，可與[陽旦湯](URI/양단탕)，卽[桂枝湯](URI/계지탕)是也。<small>方見下利中。</small> <small>鄧氏本，得作後，堅作悶。</small>

- LVL: CC
  CHAPTER: '21'
  SERIAL: '09'
  NOO: '21-09'
  TXT: 産後中風發熱，面正赤，喘而頭痛，[竹葉湯](URI/죽엽탕)主之。

- LVL: CC
  CHAPTER: '21'
  SERIAL: '10'
  NOO: '21-10'
  TXT: 婦人乳中，虛煩亂嘔逆，安中益氣，[竹皮大丸](URI/죽피대환)主之。

- LVL: CC
  CHAPTER: '21'
  SERIAL: '11'
  NOO: '21-11'
  TXT: 産後下利虛極，[白頭翁加甘草阿膠湯](URI/백두옹가감초아교탕)主之。

- LVL: CC
  CHAPTER: '22'
  SERIAL: '00'
  NOO: '22-00'
  TXT: 婦人雜病脈證幷治 第二十二 <small>論一首 脈證合十四條 方十三首</small>

- LVL: CC
  CHAPTER: '22'
  SERIAL: '01'
  NOO: '22-01'
  TXT: 婦人中風，七八日，續來寒熱，發作有時，經水適斷，此爲熱入血室，其血必結，故使如虐狀，發作有時，[小柴胡湯](URI/소시호탕)主之。<small>方見嘔吐中。</small>

- LVL: CC
  CHAPTER: '22'
  SERIAL: '02'
  NOO: '22-02'
  TXT: 婦人傷寒發熱，經水適來，晝日明了，暮則譫語，如見鬼狀者，此爲熱入血室，治之無犯胃氣及上二焦，必自愈。

- LVL: CC
  CHAPTER: '22'
  SERIAL: '03'
  NOO: '22-03'
  TXT: 婦人中風，發熱惡寒，經水適來，得七八日熱除脈遲身凉和，胸脇滿，如結胸狀，譫語者，此爲熱入血室也。當刺期門，隨其實而取之。

- LVL: CC
  CHAPTER: '22'
  SERIAL: '04'
  NOO: '22-04'
  TXT: 陽明病，下血譫語者，此爲熱入血室，但頭汗出，當刺期門，隨其實而瀉之。濈然汗出者愈。

- LVL: CC
  CHAPTER: '22'
  SERIAL: '05'
  NOO: '22-05'
  TXT: 婦人咽中如有炙臠，[半夏厚朴湯](URI/반하후박탕)主之。

- LVL: CC
  CHAPTER: '22'
  SERIAL: '06'
  NOO: '22-06'
  TXT: 婦人藏躁，喜悲傷欲哭，象如神靈所作，數欠伸，[甘麥大棗湯](URI/감맥대조탕)主之。

- LVL: CC
  CHAPTER: '22'
  SERIAL: '07'
  NOO: '22-07'
  TXT: 婦人吐涎沫，醫反下之，心下卽痞，當先治其吐涎沫，[小淸龍湯](URI/소청룡탕)主之。涎沫止，乃治痞，[瀉心湯](URI/사심탕)主之。

- LVL: CC
  CHAPTER: '22'
  SERIAL: '08'
  NOO: '22-08'
  TXT: 婦人之病，因虛·積冷·結氣，爲諸經水斷絶，至有歷年，血寒積結胞門，寒傷經絡。凝堅在上，嘔吐涎唾，久成肺癰，形體損分，在中盤結，繞臍寒疝，或兩脇疼痛，與藏相連，或結熱中，痛在關元。脈數無瘡，肌若魚鱗，時着男子，非止女身。在下未多，經候不勻，冷陰掣痛，少腹惡寒，或引腰脊，下根氣街，氣衝急痛，膝脛疼煩，奄忽眩冒，狀如厥癲，或有憂慘，悲傷多嗔，此皆帶下，非有鬼神，久則羸瘦，脈虛多寒。

- LVL: CC
  CHAPTER: '22'
  SERIAL: '09'
  NOO: '22-09'
  TXT: 三十六病，千變滿端。審脈陰陽，虛實緊弦，行其鍼藥，治危得安，其雖同病，脈各異源，子當辨記，勿謂不然。

- LVL: CC
  CHAPTER: '22'
  SERIAL: '10'
  NOO: '22-10'
  TXT: 問曰婦人年五十所，病下利，數十日不止，暮卽發熱，少腹裏急，腹滿，手掌煩熱，唇口乾燥，何也。師曰此病屬帶下。何以故。曾經半産，瘀血在少腹不去。何以知之。其證唇口乾燥，故知之。當以[溫經湯](URI/온경탕)主之。

- LVL: CC
  CHAPTER: '22'
  SERIAL: '11'
  NOO: '22-11'
  TXT: 帶下，經水不利，少腹滿痛，經一月再見者，[土瓜根散](URI/토과근산)主之。

- LVL: CC
  CHAPTER: '22'
  SERIAL: '12'
  NOO: '22-12'
  TXT: 寸口脈弦而大，弦則爲减，大則爲芤，减則爲寒，芤則爲虛，寒虛相搏，此名曰革，婦人則半産漏下，[旋覆花湯](URI/선복화탕)主之。

- LVL: CC
  CHAPTER: '22'
  SERIAL: '13'
  NOO: '22-13'
  TXT: 婦人陷經，漏下，黑不解，[膠薑湯](URI/교강탕)主之。<small>臣億等校諸本無膠姜湯方，想是前妊娠中[膠艾湯](URI/궁귀교애탕)。</small>

- LVL: CC
  CHAPTER: '22'
  SERIAL: '14'
  NOO: '22-14'
  TXT: 婦人少腹滿如敦狀，小便微難而不渴，生後者，此爲水與血俱結在血室也，[大黃甘遂湯](URI/대황감수탕)主之。

- LVL: CC
  CHAPTER: '22'
  SERIAL: '15'
  NOO: '22-15'
  TXT: 婦人經水不利下，[抵當湯](URI/저당탕)主之。<small>亦治男子膀胱滿急，有瘀血者。</small>

- LVL: CC
  CHAPTER: '22'
  SERIAL: '16'
  NOO: '22-16'
  TXT: 婦人經水閉不利，藏堅癖不止，中有乾血，下白物，[礬石丸](URI/반석환)主之。

- LVL: CC
  CHAPTER: '22'
  SERIAL: '17'
  NOO: '22-17'
  TXT: 婦人六十二種風，及腹中血氣刺痛，[紅藍花酒](URI/홍람화주)主之。

- LVL: CC
  CHAPTER: '22'
  SERIAL: '18'
  NOO: '22-18'
  TXT: 婦人腹中諸疾痛，[當歸芍藥散](URI/당귀작약산)主之。

- LVL: CC
  CHAPTER: '22'
  SERIAL: '19'
  NOO: '22-19'
  TXT: 婦人腹中痛，[小建中湯](URI/소건중탕)主之。

- LVL: CC
  CHAPTER: '22'
  SERIAL: '20'
  NOO: '22-20'
  TXT: 問曰婦人病，飮食如故，煩熱不得臥而反倚息者，何也。師曰此名轉胞，不得溺也，以胞系了戾，故致此病。但利小便則愈，宜[腎氣丸](URI/신기환)主之。

- LVL: CC
  CHAPTER: '22'
  SERIAL: '21'
  NOO: '22-21'
  TXT: 婦人陰寒，溫陰中坐藥，[蛇床子散](URI/사상자산)主之。

- LVL: CC
  CHAPTER: '22'
  SERIAL: '22'
  NOO: '22-22'
  TXT: 少陰脈滑而數者，陰中卽生瘡，陰中蝕瘡爛者，[狼牙湯](URI/낭아탕)洗之。

- LVL: CC
  CHAPTER: '22'
  SERIAL: '23'
  NOO: '22-23'
  TXT: 胃氣下泄，陰吹而正喧，此穀氣之實也，[膏髮煎](URI/저고발전)導之。
