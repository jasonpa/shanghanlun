---
layout: reference
title: "輔行訣臟腑用藥法要〔外感天行病方〕"
desc: "陶弘景"
tags: [관련원문, 輔行訣臟腑用藥法要, 보행결장부용약법요]
---

## 二旦六神大小湯

弘景曰：外感天行，經方之治，有二旦、六神大小等湯。昔南陽張機，依此諸方，撰爲《傷寒論》一部，療治明悉，後學咸尊奉之。山林僻居，倉卒難防外感之疾，日數傳變，生死往往在三五日間，豈可疎忽。若能深明此數方者，則庶無蹈險之虞也，今亦錄而識之。

### 小陽旦湯

治天行病，發熱，自汗出而惡風，鼻鳴乾嘔者。

桂枝 _（三兩）_ 　芍藥 _（三兩）_ 　生薑 _（二兩，切）_ 　甘草 _（炙，二兩）_ 　大棗 _（十二枚）_

上方，以水七升，煮取三升，溫服一升，服已，卽啜熱粥飯一器，以助藥力。稍稍令汗出，不可大汗流漓，[大汗之]則病不除也。若不汗出，可隨服之，取瘥止。日三服。若加飴一升，爲正陽旦湯。

### 小陰旦湯

治天行[病]身熱，汗出，頭目痛，腹中痛，乾嘔，下利者。

黃芩 _（三兩）_ 　芍藥 _（三兩）_ 　生薑 _（二兩，切）_ 　甘草 _（二兩，炙）_ 　大棗 _（十二枚）_

上方，以水七升，煮取三升，溫服一升，日三服。服湯已，如人行三四里時，令病人啜白酨漿一器，以助藥力，身熱去，自愈[利自止]也。

### 大陽旦湯

治凡病汗出不止，氣息惙惙，身勞力怯，惡風凉，腹中拘急，不欲飮食，皆宜此方。若脈虛大者，爲更切證也。

黃芪 _（五兩）_ 　人參　桂枝　生薑 _（各三兩）_ 　甘草 _（炙，二兩）_ 　芍藥 _（六兩）_ 　大棗 _（十二枚）_ 　飴 _（一升）_

上七味，以水一斗，煮取四升，去滓，內飴，更上火，令烊已。每服一升，日三夜一服。

### 大陰旦湯

治凡病頭目眩暈，咽中乾，每喜乾嘔，食不下，心中煩滿，胸脇支痛，往來寒熱方。

柴胡 _（八兩）_ 　人參　黃芩　生薑 _（各三兩）_ 　甘草 _（炙，二兩）_ 　芍藥 _（四兩）_ 　大棗 _（十二枚）_ 　半夏 _（一升，洗）_

上八味，以水一斗二升，煮取六升，去滓。重上火，緩緩煎之，取得三升。溫服一升，日三服。

### 小靑龍湯

治天行，發熱惡寒，汗不出而喘，身疼痛，脈緊者方。

麻黃 _（三兩）_ 　杏仁 _（半升，熬打）_ 　桂枝 _（二兩）_ 　甘草 _（炙，一兩半）_

上方四味，以水七升，先煮麻黃，減二升，掠去上沫。內諸藥，煮取三升，去滓，溫服八合。必令汗出徹身，不然恐邪不盡散也。

### 大靑龍湯

治天行，表不解，心下有水氣，乾嘔，發熱而喘咳不已者。

麻黃 _（去節）_ 　細辛　芍藥　甘草 _（炙）_ 　桂枝 _（各三兩）_ 　五味子 _（半升）_ 　半夏 _（半升）_ 　乾薑 _（三兩）_

上方八味，以水一斗，先煮麻黃，減二升，掠去上沫。內諸藥，煮取三升，去滓，溫服一升。一方無乾薑。

### 小白虎湯

治天行熱病，大汗出不止，口舌乾燥，飮水數升不已，脈洪大者方。

石膏 _（如鷄子大，綿裹）_ 　知母 _（六兩）_ 　甘草 _（炙，二兩）_ 　粳米 _（六合）_

上四味，先以水一斗，熬粳米，熟訖去米。內諸藥，煮取六升，溫服二升，日三服。

### 大白虎湯

治天行熱病，心中煩熱，時自汗出，舌乾，渴欲飮水，時呷嗽不已，久不解者方。

石膏 _（如鷄子大一枚，打）_ 　麥門冬 _（半升）_ 　甘草 _（炙，二兩）_ 　粳米 _（六合）_ 　半夏 _（半升）_ 　生薑 _（二兩，切）_ 　竹葉 _（三大握）_

上方七味，以水一斗二升，先煮粳米，米熟訖去米，內諸藥，煮至六升，去滓，溫服二升，日三服。

### 小朱鳥湯

治天行熱病，心氣不足，內生煩熱，坐臥不安，時下利純血如鷄鴨肝者方。

鷄子黃 _（二枚）_ 　阿膠 _（三錠）_ 　黃連 _（四兩）_ 　黃芩　芍藥 _（各二兩）_

上五味，以水六升，先煮連、芩、芍三物，取三升，去滓。內膠，更上火，令烊盡，取下，待小冷，下鷄子黃，攪令相得，溫服七合，日三服。

### 大朱鳥湯

治天行熱病，重下惡毒痢，痢下純血，日數十行，蠃瘦如柴，心中不安，腹中絞急，痛如刀刺方。

鷄子黃 _（二枚）_ 　阿膠 _（三錠）_ 　黃連 _（四兩）_ 　黃芩　芍藥 _（各二兩）_ 　人參 _（二兩）_ 　乾薑 _（二兩）_

上藥七味，以水一斗，先煮連、芩、薑等五物，得四升訖，內醇苦酒二升，再煮至四升訖，去滓。次內膠于內，更上火，令烊。取下，待小冷，內鷄子黃，攪令相得卽成。每服一升，日三夜一服。

### 小玄武湯

治天行病，腎氣不足，內生虛寒，小便不利，腹中痛，四肢冷者方。

茯苓 _（三兩）_ 　芍藥 _（三兩）_ 　白朮 _（二兩）_ 　乾薑 _（三兩）_ 　附子 _（一枚，炮去皮）_

上五味，以水八升，煮取三升，去滓，溫服七合，日三服。

### 大玄武湯

治腎氣虛疲，少腹中冷，腰背沈重，四肢[冷]淸，小便不利，大便鴨溏，日十余行，氣惙力弱者方。

茯苓 _（三兩）_ 　白朮 _（二兩）_ 　附子 _（一枚，炮）_ 　芍藥 _（二兩）_ 　乾薑 _（二兩）_ 　人參 _（二兩）_ 　甘草 _（二兩，炙）_

上七味，以水一斗，煮取四升，溫服一升，日三夜一服。

### 小勾陳湯

治天行熱病，脾氣不足，飮食不化，腰痛，下痢方。

甘草 _（三兩）_ 　乾薑　人參 _（各二兩）_ 　大棗 _（六枚，去核）_

上四味，以水五升，煮取二升，溫分再服。

### 大勾陳湯

治天行熱病，脾氣虛，邪熱入里，腹中雷鳴切痛，嘔吐下利不止者方。

甘草　人參 _（各三兩）_ 　半夏 _（—升，洗去滑）_ 　生薑 _（切，二兩）_ 　黃芩 _（二兩）_ 　黃連 _（二兩）_ 　大棗 _（十二枚，劈去核）_

右七味，以水一斗，煮取六升，溫服二升，日三。

### 小騰蛇湯

治天行熱病，胃氣素實，邪氣不除，腹滿而喘，汗出不止者方。

枳實 _（三兩）_ 　厚朴 _（二兩）_ 　甘草 _（二兩）_ 　芒硝 _（二兩）_

上四味，以水六升，煮取上三味至二升許，去滓，內芒硝，待焰已，頓服之。

### 大騰蛇湯

治天行熱病，邪熱不除，大腑閟結，腹中大滿實，汗出而喘，時神昏不識人，宜此方，急下之方。

枳實 _（三兩）_ 　厚朴　甘草　大黃　葶藶 _（熬黑，打如泥）_ 　生薑　芒硝 _（後下）_

上七味，以水一斗二升，先煮上六味至四升，去滓，內芒硝，待焰化已，溫服二升。生薑一作大棗。

弘景曰：陽旦者，升陽之方，以黃芪爲主；陰旦者，扶陰之方，以柴胡爲主；靑龍者，宣發之方，以麻黃爲主；白虎者，收重之方，以石膏爲主；朱鳥者，淸滋之方，以鷄子黃爲主；玄武者，溫滲之方，以附子爲主。此六方者，爲六合之正精，升降陰陽，交互金木，卽濟水火，乃神明之劑也。張機撰《傷寒論》，避道家之稱，故其方皆非正名也，但以某藥名之，以推主爲識耳。

<hr>

## 정리

상한론 처방과의 비교

| 『湯液經法』 | 『傷寒論』         | 비교                |
|:-----------:|:--------------------:|:--------------------:|
| 小陽旦湯   | [桂枝湯]({{site.formulaurl}}/계지탕)              |                    |
| 大陽旦湯   | 黃芪建中湯（[小建中湯]({{site.formulaurl}}/소건중탕) ＋黃芪、人蔘） | 小陽旦湯 ＋芍藥、膠飴、黃芪、人蔘 |
| 小陰旦湯   | [黃芩湯]({{site.formulaurl}}/황금탕) ＋生薑        |                    |
| 大陰旦湯   | [小柴胡湯]({{site.formulaurl}}/소시호탕) ＋芍藥      | 小陰旦湯 ＋柴胡、人蔘、半夏    |
| 小靑龍湯   | [麻黃湯]({{site.formulaurl}}/마황탕)                |                           |
| 大靑龍湯   | [小靑龍湯]({{site.formulaurl}}/대청룡탕)              |                    |
| 小白虎湯   | [白虎湯]({{site.formulaurl}}/소백호탕)                |                    |
| 大白虎湯   | [竹葉石膏湯]({{site.formulaurl}}/대백호탕) －人蔘 ＋生薑           |                    |
| 小朱鳥湯   | [黃連阿膠湯]({{site.formulaurl}}/소주작탕)             |                    |
| 大朱鳥湯   | [黃連阿膠湯]({{site.formulaurl}}/대주작탕) ＋人蔘、乾薑 | 小朱鳥湯 ＋人蔘、乾薑       |
| 小玄武湯   | [眞武湯]({{site.formulaurl}}/진무탕)                 |                    |
| 大玄武湯   | [眞武湯]({{site.formulaurl}}/진무탕) ＋人蔘、甘草     |                    |
| 小勾陳湯   | [甘草乾薑湯]({{site.formulaurl}}/감초건강탕) ＋人蔘、大棗   |                    |
| 大勾陳湯   | [生薑瀉心湯]({{site.formulaurl}}/생강사심탕) －乾薑       |                    |
| 小騰蛇湯   | [大承氣湯]({{site.formulaurl}}/대승기탕) －大黃 ＋甘草  |                    |
| 大﨟蛇湯   |                                                       | 小騰蛇湯 ＋大黃、葶藶、生薑   |
