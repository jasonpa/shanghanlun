---
layout: reference
title: "輔行訣臟腑用藥法要〔五臟病證文幷方〕"
desc: "陶弘景"
tags: [관련원문, 輔行訣臟腑用藥法要, 보행결장부용약법요]
---

梁華陽隱居陶弘景撰

隱居曰：凡學道輩，欲求永年，先須祛疾。或有夙痼，或患時恙，一依五臟補瀉法例，服藥數劑，必使臟氣平和，乃可進修內視之道。不爾，五精不續，眞一難守，不入眞景也。服藥祛疾，雖系微事，亦初學之要領也。諸凡雜病，服藥汗吐下後，邪氣雖平，精氣被奪，致令五臟虛疲，當卽據證服補湯數劑以補之。不然，時日久曠，或變爲損證，則生死轉側耳。謹將五臟虛實證候悉列于左，庶几識別無誤焉。

## 辨肝臟病證文幷方

肝虛則恐，實則怒。

肝病者，必兩脇下痛，痛引少腹。虛則目䀮䀮無所見，耳無所聞，心澹澹然如人將捕之。氣逆則耳聾，頰腫。治之取厥陰、少陽血者。

邪在肝，則兩脇中痛，寒中；惡血在內，則胻善瘈，節時腫。取之行間以引脇下，補三里以溫胃中，取耳間靑脈，以去其瘈。

陶云：肝德在散。故經云：以辛補之，以酸瀉之。肝苦急，急食甘以緩之，適其性而衰之也。

### 小瀉肝湯

治肝實，兩脇下痛，痛引少腹迫急，當有乾嘔者方。

枳實 _（熬）_ 　芍藥　生薑 _（各三兩）_

上三味，以淸漿三升，煮取一升，頓服之。不瘥，卽重作服之。



### 大瀉肝湯

治頭痛目赤，多恚怒，脇下支滿而痛，痛連少腹迫急無奈方。

枳實 _（熬）_ 　芍藥　甘草 _（炙，各三兩）_ 　黃芩　大黃　生薑 _（切，各一兩）_

上六味，以水五升，煮取二升，溫分再服。

### 小補肝湯

治心中恐疑，時多惡夢，氣上衝心，越汗出，頭目眩暈者方。

桂枝　乾薑　五味子 _（各三兩）_ 　大棗 _（十二枚，去核，一方作薯蕷）_ 。

上四味，以水八升，煮取三升，溫服一升，日三服。

* 心中悸者，加桂枝一兩半。
* 衝氣盛者，加五味子一兩半。
* 頭苦眩者，加朮一兩半。
* 乾嘔者，去大棗，加生薑一兩半。
* 中滿者，去大棗。
* 心中如飢者，還用棗。
* 咳逆、頭苦痛者，加細辛一兩半。
* 四肢冷，小便難者，加附子一枚，炮。

### 大補肝湯

治肝氣虛，其人恐懼不安，氣自少腹上衝咽，呃聲不止，頭目苦眩，不能坐起，汗出，心悸，乾嘔不能食，脈弱而結者方。

桂心　乾薑　五味子 _（各三兩）_ 　旋覆花　代赭石 _（燒，一方作牡丹皮）_ 　竹葉 _（各一兩）_ 　大棗 _（十二枚，去核，一方作薯蕷）_

上七味，以水一斗，煮取四升，溫服一升，日三、夜一服。

## 辨心臟病證文幷方

心虛則悲不已，實則笑不休。

心病者，心胸內痛，脇下支滿，膺背肩胛間痛，兩臂內痛。虛則胸腹脇下與腰相引而痛。取其經手少陰、太陽及舌下血者，其變刺郄中血者。

邪在心，則病心中痛，善悲，是眩仆，視有余不足而調之。

經云：諸邪在心者，皆心胞代受，故證如是。

陶云：心德在軟。故經云：以咸補之，苦瀉之；心苦緩，急食酸以收之。

### 小瀉心湯 _（第一方）_

治心中卒急痛，脇下支滿，氣逆攻膺背肩胛間，不可飮食，食之反篤者方。

龍膽草　梔子 _（打，各三兩）_ 　戎鹽 _（如杏子大三枚，燒赤）_

上三味，以酢三升，煮取一升，頓服。少頃，得吐瘥。

### 大瀉心湯 _（第一方）_

治暴得心腹痛，痛如刀刺，欲吐不吐，欲下不下，心中懊憹，脇背胸支滿，腹中迫急不可奈者方。

龍膽草　梔子 _（擣，各三兩）_ 　苦參　升麻 _（各二兩）_ 　豉 _（半升）_ 　戎鹽 _（如杏子大三枚）_

上六味，以酢六升，先煮上五味，得三升許，去滓。內戎鹽，稍煮待消已，取二升，服一升。當大吐，吐已必自瀉下，卽瘥 _（一方無苦參，有通草二兩）_

### 小補心湯 _（第一方）_

治胸痹不得臥，心痛徹背，背痛徹心者方。

栝蔞 _（一枚，擣）_ 　薤白 _（八兩）_ 　半夏 _（半升，洗去滑）_

右三味，以白酨漿一斗，煮取四升，溫服一升，日再服 _（一方有杏仁，無半夏，熬）_

### 大補心湯 _（第一方）_

治胸痹，心中痞滿，氣結在胸，時從脇下逆搶心，心痛無奈者方。

栝蔞 _（一枚，擣）_ 　薤白 _（八兩）_ 　半夏 _（半升，洗去滑）_ 　枳實 _（熬，二兩）_ 　厚朴 _（炙，二兩）_ 　桂枝 _（一兩）_

上六味，以白酨漿一斗煮取四升，每服二升，日再。 _（一方有杏仁半升，熬，無半夏）_

## 辨心包絡病證文幷方 _（第二方）_

又心胞氣實者，受外邪之動也，則胸脇支滿，心中澹澹大動，面赤，目黃，善笑不休；虛則血氣少，善悲，久不已，發癲仆。

### 小瀉心湯 _（第二方）_

治胸腹支滿，心中跳動不安者方。

黃連　黃芩　大黃 _（各三兩）_

上三味，以麻沸湯三升，漬一食頃，絞去滓，頓服。

### 大瀉心湯 _（第二方）_

治心中怔忡不安，胸膺痞懣，口中苦，舌上生瘡，面赤如新妆，或吐血，衄血，下血者方。

黃連　黃芩　芍藥 _（各三兩）_ 　乾薑 _（炮）_ 　甘草 _（炙）_ 　大黃 _（各一兩）_

上六味，以水五升，煮取二升，溫分再服，日二。

### 小補心湯 _（第二方）_

治血氣虛少，心中動悸，時悲泣，煩躁，汗出，氣噫，不慾食，脈時結者方。

代赭石 _（燒赤，以酢淬三次，打。一方作牡丹皮）_ 　旋覆花　竹葉 _（各二兩）_ 　豉 _（一兩，一方作山萸肉）_

上方四味，以水八升，煮取三升，溫服一升，日三服。

* 怔驚不安者，加代赭石，爲四兩半。
* 煩熱汗出者，去豉，加竹葉至四兩半，身熱還用豉。
* 心中窒痛者，加豉至四兩半。
* 氣苦少者，加甘草三兩。
* 心下痞滿者，去豉，加人參一兩半。
* 胸中冷而多唾者，加乾薑一兩半。
* 咽中介介塞者，加旋覆花至四兩半。

### 大補心湯 _（第二方）_

治心中虛煩，懊憹不安，怔忡如車馬驚，飮食無味，乾嘔，氣噫，時或多唾，其人脈結而微者方。

代赭石 _（燒赤，入酢中淬三次，打。一方作牡丹皮）_ 　旋覆花　竹葉 _（各三兩）_ 　豉 _（一方作山萸肉）_ 　人參　甘草 _（炙）_ 　乾薑 _（各一兩）_

上方七味，以水一斗，煮取四升，溫服一升，日三夜一服。

## 辨脾臟病證文幷方

脾實則腹滿，飱泄；虛則四肢不用，五臟不安。

脾病者，必腹滿腸鳴，溏瀉，食不化；虛則身重，苦飢，肉痛，足痿不收，行善瘈，脚下痛。

邪在脾，則肌肉痛，陽氣不足，則寒中，腸鳴，腹痛；陰氣不足，則善飢，皆調其三里。

陶云：脾德在緩。故經云：以甘補之，辛瀉之；脾苦濕，急食苦以燥之。

### 小瀉脾湯

治脾氣實，下利淸穀，裏寒外熱，腹冷，脈微者方。

附子 _（一枚，炮）_ 　乾薑　甘草 _（炙，各三兩）_

上三味，以水三升，煮取一升，頓服。

### 大瀉脾湯

治腹中脹滿，乾嘔不能食，欲利不得，或下利不止者方。

附子 _（一枚，炮）_ 　乾薑 _（三兩）_ 黃芩　大黃　芍藥 _（一作枳實）_ 　甘草 _（炙，各一兩）_

上方六味，以水五升，煮取二升，溫分再服，日二。


### 小補脾湯

治飮食不消，時自吐利，吐利已，心中苦飢；或心下痞滿，脈微，無力，身重，足痿，善轉筋者方。

人參　甘草 _（炙）_ 　乾薑 _（各三兩）_ 　白朮 _（一兩）_

上四味，以水八升，煮取三升，分三服，日三。

* 若臍上築動者，去朮，加桂四兩。
* 吐多者，去朮，加生薑三兩。
* 下多者，仍用朮。
* 心中悸者加茯苓一兩。
* 渴欲飮者，加朮至四兩半。
* 腹中滿者，去朮，加附子，一枚，炮。
* 腹中痛者，加人參一兩。
* 寒者，加乾薑一兩。

### 大補脾湯

治脾氣大疲，飮食不消，嘔吐下利，其人枯瘦如柴，立不可動轉，口中苦乾渴，汗出，氣急，脈微而時結者方。

人參　甘草 _（炙，各三兩）_ 　乾薑 _（三兩）_ 莪朮　麥門冬　五味子　旋覆花 _（一方作牡丹皮，各一兩）_ 

上七味，以水一斗煮取四升，溫分四服，日三夜一服。

## 辨肺臟病證候文幷方

肺虛則鼻息不利；實則喘咳，憑胸仰息。

肺病者，必咳喘逆氣，肩息，背痛，汗出憎風；虛則胸中痛，少氣，不能報息，耳聾，咽乾。

邪在肺，則皮膚痛，發寒熱，上氣喘，汗出，咳動肩背。取之膺中外腧，背第三椎旁，以手按之快然，乃刺之，取缺盆以越之。

陶云：肺德在收。故經云：以酸補之，咸瀉之；肺苦氣上逆，急食辛以散之，開腠理以通氣也。

### 小瀉肺湯

治咳喘上氣，胸中迫滿，不可臥者方。

葶藶子 _（熬黑，擣如泥）_ 　大黃　芍藥 _（各三兩）_

上三味，以水三升，煮取二升，溫分再服，喘定止後服。

### 大瀉肺湯

治胸中有痰涎，喘不得臥，大小便閉，身面腫，迫滿，欲得氣利者方。

葶藶子 _（熬）_ 　大黃　芍藥 _（各三兩）_ 　甘草 _（炙）_ 　黃芩　乾薑 _（各一兩）_

上六味，以水五升，煮取二升，溫分再服，日二服。

### 小補肺湯

治汗出口渴，少氣不足息，胸中痛，脈虛者方。

麥門冬　五味子　旋覆花 _（各三兩，一方作牡丹皮）_ 　細辛 _（一兩）_

上四味，以水八升，煮取三升，每服一升，日三服。

* 若胸中煩熱者，去細辛，加海蛤一分[兩]
* 若悶痛者，加細辛一分[兩]
* 咳痰不出[利]，脈結者，倍旋覆花爲二[六]兩
* 若眩冒者，去細辛，加澤瀉一分[兩]
* 咳而吐[有]血者，倍麥門冬爲二[六]兩
* 若煩渴者，去細辛，加粳米半升
* 涎多者，仍用細辛，加半夏半升，洗。


### 大補肺湯

治煩熱汗出，少氣不足息，口苦乾渴，耳聾，脈虛而快者方。

麥門冬　五味子　旋覆花 _（各三兩，一方作牡丹皮）_ 　細辛 _（一兩）_ 　地黃　竹葉　甘草 _（各一兩）_

上七味，以水一斗，煮取四升，溫分四服，日三夜一服。

## 辨腎臟病證文幷方

腎氣虛則厥逆，實則腹滿，面色正黑，涇溲不利。

腎病者，必腹大脛腫，身重，嗜寢；虛則腰中痛，大腹小腹痛，尻陰股膝攣，髀胻足皆痛。

邪在腎，是骨痛，陰痹。陰痹者，按之不得。腹脹，腰痛，大便難，肩背項强痛，時眩仆。取之涌泉，昆崙，視有余血者盡取之。

陶云：腎德在堅。故經云：以苦補之，甘瀉之；腎苦燥，急食咸以潤之，至津液生也。

### 小瀉腎湯

治小便赤少，少腹滿，時足脛腫者方。

茯苓　甘草　黃芩 _（各三兩）_

上三味，以水三升，煮取一升，頓服。

### 大瀉腎湯

治小便赤少，是溺血，少腹迫滿而痛，腰如折，耳鳴者方。

茯苓　甘草　大黃　黃芩 _（各三兩）_ 　芍藥　乾薑 _（各一兩）_

上方六味，以水五升，煮取二升，日二溫服。

### 小補腎湯

治虛勞失精，腰痛，骨蒸羸瘦，脈快者方。

地黃　竹葉　甘草 _（各三兩）_ 　澤瀉 _（一兩）_

上四味，以水八升，煮取三升，日三服。

* 若小便血者，去澤瀉，加地榆一兩[分]
* 若大便見血者，去澤瀉，加伏龍肝如鷄子大
* 若苦遺精者，易生地黃爲熟地黃
* 若小便冷，莖中痛，倍澤瀉爲二兩
* 少腹苦迫急者，去澤瀉，加牡丹皮一兩[分]
* 小便不利者，仍用澤瀉；心煩者，加竹葉
* 腹中熱者，加梔子十四枚，打。

### 大補腎湯

治精氣虛少，腰痛，骨痿，不可行走，虛熱衝逆，頭目眩，小便不利，脈軟而快者方。

地黃　竹葉　甘草 _（各三兩）_ 　澤瀉　桂枝　乾薑　五味子 _（各一兩）_

上七味，以長流水一斗，煮取四升，溫分四服，日三服夜一服。

## 五臟瀉方

陶曰：又有瀉方五首，以救諸病誤治，致生變亂者也

### 瀉肝湯

救誤用吐法，其人神氣素虛，有痰澼發動嘔吐不止，驚煩不寧方。

枳實 _（熬）_ 　芍藥　代赭石 _（燒，一方作牡丹皮）_ 　旋覆花　竹葉 _（各三兩，一方有生薑）_

上方五味，以水七升，煮取三升，溫分再服。

### 瀉心湯

救誤用淸下，其人陽氣素實，外邪承虛陷入，致心下痞滿，食不下，利反不止，雷鳴腹痛方。

黃連　黃芩　人參　甘草 _（炙）_ 　乾薑 _（各三兩，一方有大棗）_

上方五味，以水七升，煮取三升，溫分再服

### 瀉脾湯

救誤用冷寒，其人陰氣素實，衛氣不通，致腹中滯脹，反寒不已方。

附子 _（炮）_ 　乾薑　麥冬　五味子　旋覆花 _（各三兩，一方有細辛三兩）_

上方五味，以水七升，煮取三升，溫分再服。

### 瀉肺湯

救誤用火法，其人血素燥，致令神識迷妄如癡，吐血、衄血、胸中煩滿，氣結方。

葶藶子 _（熬黑，擣如泥）_ 　大黃　生地黃　竹葉　甘草 _（各三兩）_

上方五味，以水七升，煮取三升，溫分再服。

### 瀉腎湯

救誤用汗法，其人陽氣素虛，致令陰氣逆升，心中悸動不安，冒，汗出不止方。

茯苓　甘草　桂枝　生薑　五味子 _（各三兩）_

上方五味，以水七升，煮取三升，溫分再服。

## 救五臟諸勞損病方

陶云：經方有救諸勞損病方，亦有五首，然綜觀其要義，蓋不外虛候方加減而已，錄出以備修眞之輔，拯人之危也。然其方意深妙，非俗淺所識。緣諸損候，藏氣互承，虛實雜錯，藥味寒熱幷行，補瀉相參，先聖遺奧，出人意表。漢晉以還，諸名醫輩，張機、衛汜[汛]、華元化、吳普、皇甫玄晏、支法師、葛稚川、范將軍等，皆當代名賢，咸師式此《湯液經法》，湣救疾苦，造福含靈。其間增減，雖各擅其異，或致新效，似亂舊經，而其旨趣，仍方圓之于規矩也。

### 養生補肝湯

治肝虛，筋極，腹中堅澼，大便閟塞方。

蜀椒 _（汗，一升）_ 　桂心 _（三兩）_ 　韭葉 _（切，一把）_ 　芍藥 _（三兩）_ 　芒硝 _（半斤）_ 　胡麻油 _（一升）_

上六味，以水五升，先煮椒、桂、韭葉、芍藥，取得三升，去滓。納芒硝于內，待消已，卽停火。將麻油傾入，承熱，急以桑枝三枚，各長尺許，不住手攪，令與藥和合爲度，共得三升，溫分三服，一日盡之。

### 調中補心湯

治心勞，脈極，心中煩悸，神識慌惚方。

旋覆花 _（一升，一方作牡丹皮四兩）_ 　栗子 _（打去殼，十二枚）_ 　葱葉 _（十四莖）_ 　豉 _（半斤，一方作山萸肉）_ 　梔子 _（十四枚，打）_ 　人參 _（三兩，切）_

上方六味，以淸酒四升，水六升，煮取三升，溫分三服，日三。

### 建中補脾湯

治脾虛，肉極，羸瘦如柴，腹中拘急，四肢無力方。

甘草 _（炙，二兩）_ 　大棗 _（十二枚，去核[掰]）_ 　生薑 _（三兩，切）_ 　黃飴 _（一升）_ 　桂枝 _（二兩）_ 　芍藥 _（六兩）_

上六味，以水七升，煮取三升，去滓，內飴，更上火，令消已，溫服一升，日盡之。

### 寧氣補肺湯

治肺虛，氣極，煩熱，汗出，口舌渴燥方。

麥門冬 _（二升）_ 　五味子 _（一升）_ 　白酨漿 _（五升）_ 　芥子 _（半升）_ 　旋覆花 _（一兩）_ 　竹葉 _（三把）_

上六味，但以白酨漿共煮，取得三升，溫分三服，日盡之。


### 固元補腎湯

治腎虛，精極，遺精，失溺，氣乏無力，不可動轉，唾血、咯血方。

地黃 _（切）_ 　王瓜根 _（切，各三兩）_ 　苦酒 _（一升）_ 　甘草 _（炙）_ 　薤白 _（四兩）_ 　乾薑 _（二兩，切）_

上方六味，以苦酒合井泉水五升煮之，取得三升，每服一升，一日盡之。

<hr>

陶云：經云：毒藥攻邪，五菜爲充，五果爲助，五谷爲養，五畜爲益，爾乃大湯之設。今所錄者，皆小湯耳。若欲作大湯者，補肝湯內加羊肝，補心加鷄心，補脾加牛肉，補肺加犬肺，補腎加猪腎，各一具，卽成也。

陶隱居云：依《神農本經》及《桐君采藥錄》，上中下三品之藥，凡三百六十五味，以應周天之度，四時八節之氣。商有聖相伊尹，撰《湯液經法》三卷，爲方亦三百六十首：上品上藥，爲服食補益方者，百二十首；中品中藥，爲療疾祛邪之方，亦百二十首；下品毒藥，爲殺蟲辟邪癰疽等方，亦百二十首。凡共三百六十首也。實萬代醫家之規范，蒼生護命之大寶也。今檢錄常情需用者六十首，備山中預防災疾之用耳。檢用諸藥之要者，可默契經方之旨焉。

經云：在天成象，在地成形，天有五氣，化生五味，五味之變，不可勝數。今者約列二十五種，以明五行互含之迹，以明五味變化之用，如左。

* 味辛皆屬木，桂爲之主，椒爲火，薑爲土，細辛爲金，附子爲水。
* 味咸皆屬火，旋覆[花]爲之主，大黃爲木，澤瀉爲土，厚朴爲金，硝石爲水。
* 味甘皆屬土，人參爲之主，甘草爲木，大棗爲火，麥冬爲金，茯苓爲水。
* 味酸皆屬金，五味[子]爲之主，枳實爲木，豉爲火，芍藥爲土，薯蕷爲水。
* 味苦皆屬水，地黃爲之主，黃芩爲木，黃連爲火，白朮爲土，竹葉爲金。

此二十五味，爲諸藥之精，多療諸五臟六腑內損諸病，學者當深契焉。

經云：主于補瀉者爲君，數量同于君而非主故爲臣，從于佐監者爲佐使。

陶隱居曰：此圖乃《湯液經法》盡要之妙，學者能諳于此，醫道畢矣。

![](img/Books/보행결_도표.gif)


REF: [中醫世家](http://www.zysj.com.cn/lilunshuji/fuxingjuezangfuyongyaofayao/index.html)
