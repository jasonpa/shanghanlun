---
layout: reference
title: "重廣補注黃帝內經素問"
desc: "黃帝，岐伯"
tags: [중광보주황제내경소문, 관련원문]
---


## 重廣補注黃帝內經素問 熱論篇第三十一

<small>（新校正云，按全元起本在第五卷。）</small>

黃帝問曰，今夫熱病者，皆傷寒之類也，或愈或死，其死皆以六七日之閒，其愈皆以十日以上者，何也？不知其解，願聞其故<small>（寒者，冬氣也，冬時嚴寒，萬類深藏，君子固密不傷於寒，觸冒之者乃名傷寒，其傷於四時之氣，皆能爲病。以傷寒爲毒者，最承殺厲之氣，中而卽病名曰傷寒，不卽病者，寒毒藏於肌膚，至夏至前變爲溫病，夏至後變爲熱病，然其發起皆爲傷寒致之，故曰，熱病者皆傷寒之類也。）</small><small>（新校正云，按《傷寒論》云，"至春變爲溫病，至夏變爲暑病。"與王注異。王注本《素問》爲說，《傷寒論》本《陰陽大論》爲說，故此不同。）</small>

岐伯對曰，巨陽者，諸陽之屬也<small>（巨，大也。太陽之氣，經絡氣血，榮衛於身，故諸陽氣皆所宗屬。）</small>。其脈連於風府<small>（風府，穴名也，在項上入髮際同身寸之一寸宛宛中是。）</small>，故爲諸陽主氣也<small>（足太陰脈浮，氣之在頭中者，凡五行，故統主諸陽之氣。）</small>。人之傷於寒也，則爲病熱，熱雖甚不死<small>（寒毒薄於肌膚，陽氣不得散發而內怫結，故傷寒者反爲病熱。）</small>。其兩感於寒而病者，必不免於死<small>（藏府相應而俱受寒，謂之兩感。）</small>。

帝曰，願聞其狀<small>（謂非兩感者之形證。）</small>。

岐伯曰，

傷寒一日，巨陽受之<small>（三陽之氣，太陽脈浮，脈浮者外在於皮毛，故傷寒一日太陽先受之。）</small>，故頭項痛，腰脊强<small>（上文云，"其脈連於風府"略言也。細而言之者，足太陽脈從巓入絡腦，還出別下項，循肩膊內，俠脊，抵腰中，故頭項痛、腰脊强。）</small><small>（新校正云，按《甲乙經》及《太素》作"頭項與腰脊皆痛"。）</small>。

二日，陽明受之<small>（以陽感熱，同氣相求，故自太陽入陽明也。）</small>，陽明主肉，其脈俠鼻絡於目，故身熱、目疼而鼻乾、不得臥也<small>（身熱者，以肉受邪，胃中熱煩，故不得臥，餘隨脈絡之所生也。）</small>。

三日，少陽受之，少陽主膽<small>（新校正云，按全元起本，膽作骨，元起注云，"少陽者，肝之表，肝候筋，筋會於骨，是少陽之氣所榮，故言主於骨。"《甲乙經》《太素》等竝作"骨"。）</small>，其脈循脇，絡於耳，故胸脇痛而耳聾。三陽經絡皆受其病，而未入於藏者，故可汗而已<small>（以病在表，故可汗也。）</small><small>（新校正云，按全元起云，"'藏'作'府'"。元起注云，"傷寒之病，始入於皮膚之腠理，漸勝於諸陽而未入府，故須汗發其寒熱而散之"。《太素》亦作'府'。）</small>。

四日，太陰受之<small>（陽極而陰受也。）</small>。太陰脈布胃中，絡於嗌，故腹滿而嗌乾。

五日，少陰受之，少陰脈貫腎，絡於肺，繫舌本，故口燥舌乾而渴。

六日，厥陰受之，厥陰脈循陰器而絡於肝，故煩滿而囊縮，三陰三陽五藏六府皆受病，榮衛不行，五藏不通則死矣<small>（死，猶嘶也。言精氣皆嘶也。是故其死皆病六七日間者，以此也。）</small>。

其不兩感於寒者，七日，巨陽病衰，頭痛少愈<small>（邪氣漸退，經氣漸和，故少愈。）</small>。

八日，陽明病衰，身熱少愈。

九日，少陽病衰，耳聾微聞。

十日，太陰病衰，腹減如故則思飮食。

十一日，少陰病衰，渴止不滿，舌乾已而嚏。

十二日，厥陰病衰，囊縱，少腹微下，大氣皆去，病日已矣<small>（大氣，謂大邪之氣也。是故其愈皆病十日已上者，以此也。）</small>。

帝曰，治之奈何？

岐伯曰，治之各通其藏脈，病日衰已矣，其未滿三日者可汗而已，其滿三日者可泄而已<small>（此言表裏之大體也。《正理傷寒論》曰，"脈大浮數，病爲在表，可發其汗。脈細沈數，病在裏，可下之"。由此則雖日過多，但有表證，而脈大浮數，猶宜發汗，日數雖少，卽有裏證，而脈沈細數，猶宜下之，正應隨脈證以汗下之。）</small>。

帝曰，熱病已愈，時有所遺者，何也<small>（邪氣衰去不盡，如遺之在人也。）</small>？

岐伯曰，諸遺者，熱甚而强食之，故有所遺也。若此者，皆病已衰而熱有所藏，因其榖氣相薄，兩熱相合，故有所遺也。

帝曰，善。治遺奈何？

岐伯曰，視其虛實，調其逆從，可使必已矣<small>（審其虛實而補瀉之，則必已。）</small>。

帝曰，病熱當何禁之？

岐伯曰，病熱少愈，食肉則復，多食則遺，此其禁也<small>（是所謂戒食勞也。熱雖少愈，猶未盡除，脾胃氣虛，故未能消化，肉堅食駐，故熱復生。復，謂復舊病也。）</small>。

帝曰，其病兩感於寒者，其脈應與其病形何如？

岐伯曰，兩感於寒者，病一日則巨陽與少陰俱病，則頭痛口乾而煩滿<small>（新校正云，按《傷寒論》云，"煩滿而渴"。）</small>。

二日則陽明與太陰俱病，則腹滿、身熱、不欲食、譫言<small>（譫言，謂妄謬而不次也。）</small><small>（新校正云，按楊上善云多言也。）</small>。

三日則少陽與厥陰俱病，則耳聾、囊縮而厥、水漿不入、不知人，六日死<small>（巨陽與少陰爲表裏，陽明與太陰爲表裏，少陽與厥陰爲表裏，故兩感寒氣同受其邪。帝曰，五藏已傷，六府不通，榮衛不行，如是之後，三日乃死，何也？）</small>。

岐伯曰，陽明者，十二經脈之長也，其血氣盛，故不知人。三日，其氣乃盡，故死矣<small>（以上承氣海，故三日氣盡乃死。）</small>。凡病傷寒而成溫者，先夏至日者爲病溫，後夏至日者爲病暑，暑當與汗皆出勿止<small>（此以熱多少盛衰而爲義也。陽熱未盛爲寒所制，故爲病曰溫。陽熱大盛，寒不能制，故爲病曰暑。然暑病者當與汗之令愈，勿反止之令其甚也。）</small><small>（新校正云，按凡病傷寒已下，全元起本在〈奇病論〉中，王氏移於此，楊上善云，"冬傷於寒輕者，夏至以前發爲溫病。冬傷於寒甚者，夏至以後發爲暑病"。）</small>
