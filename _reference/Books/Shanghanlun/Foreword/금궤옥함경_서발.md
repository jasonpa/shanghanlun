---
layout: reference
title: "《金匱玉函經》序"
desc: 금궤옥함경
tags: ["foreword", "SOB"]
---

《金匱玉函經》卷第一

上海陳世傑懷三重校

漢仲景張機著

門人張邵煥有文叅

晉王叔和撰次

平江余謙牧心恭重校

宋林億等校正

門人張 嵩峻天閱

## 重刻張仲景《金匱玉函經》序

《金匱玉函經》八卷，漢張仲景論著，晉王叔和所撰次也，其標題蓋亦後人所加，取珍秘之意。仲景當漢季年，篤好方術以拯夭橫，其用心仁矣。故自《素》、《難》、《本草》、《湯液》諸書，咸抉根得髓，其爲《傷寒雜病論》，實爲萬世群方之祖。自叔和尊尙以後，年歲久遠，錯亂放失者屢矣。宋治平初，命諸臣校定，其目有三: 曰《傷寒論》、《金匱方論》  <small>（一名《金匱玉函要略》）</small>以及此經是也。雖未必盡復仲景本書之舊，然一家之學粗完。余幼讀二論，精微簡要，務令上口，以通思索，徧求是經，獨不可得。後檢鄱陽馬氏《經籍考》，雖列其目，而所引晁序，則實《金匱玉函要略》也。則此經蓋自元時，而不行于世矣。歲壬辰，義門何內翰以予粗習張書句讀，手抄宋本見授，拜受卒業，喜忘寢食。惜其訛脫者多，甚或不能以句。既無他本可校，乃博考衆籍，以相證佐，補亡滅誤，十得八九。稿凡數易而始可讀，則掩卷而歎曰: “是可報命于內翰矣。” 內翰嘗以古明醫多以醫案示人，見愛過實，囑刻其平生醫藥病狀之驗者。予瞿然不敢當，語云: “三折肱爲良醫，” 予雖老是，然處方設劑，吾斯未信。因念是經，世久未見，而內翰既得禁方，不自秘匿，雖古人尤難之。開以傳後，其弘濟豈但一師之說哉! 夫岐黃之書，經也。仲景之經，律也。臨證療疾，引經案律，十不失一二，論所述略具矣。是書則兼綜兩者，而整齊形證，附類方藥，各有門部，次第不可淆亂，則知經又論之自出，尤醫門之金科玉條也。八卷之中，上順天和，以𤻲人患，非通三才之道，而得往聖之心者不能。觀者苟能潛心玩索，而知其所以，則因病發藥，應如桴鼓。順之則能起死，畔之則立殺人。先儒以孫思邈尙爲粗曉其旨，得其書者，未可謂不過與《傷寒論》及《要略》相出入，而鹵莽治之也。不揆淺陋，願與同志者熟讀而精思之。

峕 康熙丙申陽月上海陳世傑書

##	重刻《金匱五函經》序

吾宗懷三先生，自幼學儒，以多病廢，遂篤嗜方書，壯年由上海流寓吳門，坐臥一閣，近十年所。手不釋卷帙，精通諸禁方。然未嘗以醫自夸，所治輒效，益務實，不近名，名久大震。性高亮疏豁，無軟熟態。兩遊京師，貴人爭迎之，皆翩然謝歸。出入里中，乘壞肩輿，有謁必往，切脉診病，其可藥與否，常直言以對，不爲挾要欺倖。富貴人或爲藥所誤，垂死乃相招，或投藥有起勢，遽以庸醫間之，先生益厭苦，常謾語來者，曰: 吾不能醫富貴人也。儒門單戶，有急相告，即毒熱嚴凍，隨早晚必赴，愈，不計其所酬薄厚。其學長于仲景，嘗謂綱要精微，實軒岐之繼別，而自晉唐以還，名家撰論，悉衍其緒，故讀《傷寒論》及《要略》，不但誦數，悉能心知其意。惟恨未見《金匱玉函經》，市中見杜光庭所撰書，標題恰同，喜極購歸，既啟乃知非是，于是求之益亟。義門何先生知先生最深，得宋抄本授之，窮日夜校閱，即有脫誤，以他書是正，曆三四寒溫，而後可句。尋考本序，爲宋館閣秘本，元明以來，相沿以《要略》爲此經，雖丹溪之精通，安道之淹貫，蓋皆未見。先生于是刻而傳之，間嘗語余，黃岐之經義深以遠，仲景之書理切而要，不深其書，而求以通經，如討源而末有楫也。然年久散失，晦蝕于諸家之說多矣。故吾讀是書，自成無已外，注凡七十有二家，皆庋而不觀，懼文多而益昧其經爾。今吾刻是，幸其久未見，不爲注所庬，學者潛心刻意庶幾得之，雖然，其間條緒同于《傷寒論》者幾什之七，懼或者之，又略而弗觀，不知發凡起例，仲景別有精義存焉，讀《論》與《略》者不可闕也。余曰: 經籍之顯晦存乎其人，仲景憫宗人之彫喪，拯後世之夭橫，其利溥矣。是經不絶如綫，而今章之，其用心既與古密契，來者難誣其寶，而傳之決也，則仲景一家之書，自此大昭矣。

丙申長至後長州弟汝楫書

## [ip/序]

《漢書ㆍ藝文志》載，成帝之世，詔李柱國挍方技，劉氏《七略》，有醫經七家，二百一十六卷，經方十一家，二百七十四卷。其存於今，獨《黃帝內經》而已，《素問》、《難經》、《本草》之屬，皆見於鄭荀《經薄》、王阮《志錄》要之最爲古，書比于六經，繼出者，東漢張仲景《傷寒論》，西晉王叔和撰次《玉函經》，二書寔相表裏，評病處方，具有條理，各詣其極，乃方技中之《論語》、《孟子》書，不得其門者，末由語於生生也。《隨書ㆍ經籍志》與唐宋《藝文志》卷目時有不同，然行於世者，猶出宋治平間，三館挍定，可以据信。吾友陳先生懷三，研精覃思，於張、王二書有年所矣。遇疾危急，群疑共却，必予全濟，於是同術驚詫，目爲神奇。不知惟能熟復古賢方劑，視證所宜，不肯妄行胸臆，以人之寄命爲戱劇爾。以書考之，一一可覆也。先生深閔其道之晻昧，務思援古正今，謂《傷寒論》世多有，而《金匱玉函經》幾無傳，乃從藏書家訪求善本，與篋中本再三勘校，重開以通流之。盖仁人之用心也博與愛，其禁而戒勿洩者殊絶矣。昔東垣李明之着《傷寒會要》書，遺山元裕之爲之作序。余無遺山之文辭，而此書爲醫學之《論語》、《孟子》，其已試之效，亦不假予言而始張，特重先生之用心，可與進於孔孟之道也。輒書其後，盖先生本儒者云。

康熙丁酉正月義門何焯

## 校正《金匱玉函經》疏

《金匱玉函經》與《傷寒論》同體而別名，欲人互相檢閱而爲表裏，以防後世之亡逸，其濟人之心，不已深乎。細考前後，乃王叔和撰次之書。緣仲景有《金匱錄》，故以《金匱玉函》名，取寶而藏之之義也。王叔和西晉人，爲太醫令，雖博好經方，其學專于仲景，是以獨出於諸家之右。仲景之書，及今八百餘年，不墜于地者，皆其力也。但此經自晉以來，傳之既久，方證訛謬，辨論不倫，曆代名醫雖學之，皆不得彷彿。惟孫思邈麤曉其旨，亦不能修正之，况其下者乎。國家詔儒臣校正醫書， <small>（臣）</small>等先校定《傷寒論》，次校成此《經》，其文理或有與《傷寒論》不同者，然其意義皆通。聖賢之法，不敢臆斷，故並兩存之。凡八卷，依次舊目。總二十九篇，一百一十五方。恭惟主上，大明撫運，視民如傷，廣頒其書，爲天下生生之具，直欲躋斯民於壽域者矣。

治平三年正月十八日。

太子右贊善大夫 <small>（臣）</small>高保衡

尙書員外郎 <small>（臣）</small>孫奇

尙書司封郎中秘閣校理 <small>（臣）</small>林億

等謹上

## 證治總例

夫二儀之內，惟人最靈，稟天地精英之氣，故與天地相參。天一生水，剛柔漸形，是以人之始生，先成其精，腦髓既足，筋骨斯成，皮堅毛長，神舍於心。頭圓法天，足方象地，兩目應日月，九竅應九州，四肢應四時，十二節應十二月。五藏應五音，六府應六律。手十指應十干，足十指莖垂應一二支。三百六十節以應一歲。天有風雨，人有喜怒，天有雷電，人有音聲，天有陰陽，人有男女，月有大小，人有虛實，萬物皆備，乃名爲人。服食五味，以養其生。味有所偏，藏有所勝，氣增而久，疾病乃成。諸經藏中，金木水火土，自相剋賊。地水火風，復加相乘，水行減火，土救其母，迭爲勝負，藏氣不精，此爲害道。不知經脈，妄治諸經，使氣血錯亂，正氣受刑，陰陽不和，十死一生。《經》云: 地水火風，合和成人。凡人火氣不調，舉身蒸熱，風氣不調，全身強直，諸毛孔閉塞，水氣不調，身體浮腫，脹滿喘麤。土氣不調，四肢不舉，言無音聲，火去則身冷，風止則氣絶，水竭則無血，土敗則身裂。愚醫不思脈道，反治其病，使藏中金木水火土，互相攻剋，如火熾然，重加以油，不可不愼，又使經脈者如流水迅急，能斷其源者，此爲上也。

凡四氣合德，四神安和，人一氣不調，百一病生，四神動作，四百四病，同時俱起。其有一百一病，不治自愈; 一百一病，須治而愈; 一百一病，難治難愈; 一百一病，眞死不治。

問曰: 人隨土地，得合陰陽，稟食五穀，隨時相將，冬得溫室，夏遂清涼，消沴調寒暑，四季不遭傷，恐懼畏無時，忽然致不祥，肺魄不能靜，肝魂欲飛揚，心神失所養，脾腎亦乖方。六府彷徨亂，何以致安康。非鍼藥不定，盍自究精詳。答曰: 肝虛則目暗，其魂自飛揚; 肺衰則氣上，其魄自掩藏; 心虛則不定，諸藏受迍殃，脾腎虛衰至，內結作癰瘡; 六府病蝟集，諸脈失經常。及時加鍼藥，勿使及淪亡。

古者上醫相色，中醫聽聲，下醫診脈。診候之法，固是不易。又云: 問而知之，別病深淺，命日巧焉。上醫相色知病者，色脈與身形不得相失，黑乘赤者死，赤乘青者生之類。中醫聽聲知病者，聲合五音，火聞水聲，煩悶驚悸，木得金聲，恐畏相刑，脾者土也，生育萬物，回助四傍，善者不見，惡則歸之，太過則四肢不舉，不及則九竅不通，六識閉塞，猶如醉人，四季運轉，終而復始。下醫診脈知病者，源流移轉，四時逆順，相害相生，審知藏府之微，此爲妙也。

夫診法: 常以平旦，陰氣未動，陽氣未散，飲食未進，經脈未盛，絡脈調勻，氣血未亂，精取其脈，知其逆順，必察四難而明告之，然愚醫不能如斯。逆四難而生亂階者，此爲誤也。

肝病治肺，心病折腎，其次取俞募，不令流轉藏府。見肝之病，當瀉肺金補肝木，木子火爲父報仇，故火剋金，子病以母補之，母病以子瀉之。蓋云: 王者不受其邪，而爲邪傳，以得姦賊之侵病，及於一藏之中，五賊相害，於彼前路，當先斷之一藏，不可再傷，精神不中數勞，次取俞募，其令五邪氣當散去之。

凡婦人之病，比之男子，十倍難治。攷諸經言，病本一體，所以難治者，婦人衆陰所集，常與濕居，十五以上，陰氣浮溢，百想經心，內傷五藏，外損姿容，月水去留，前後交互，瘀血停凝，中路斷絶，其中傷墮，不可具論，生熟二藏，虛實交錯，惡血內漏，氣脈損竭，或飲食無度，損傷非一，或胎瘡未愈，而合陰陽，或出行風來便利穴廁之上，風從下入，便成十二痼疾。男子病者，衆陽所歸，常居于燥，陽氣游動，強力施泄，便成勞損，損傷之病，亦衆多矣。食草者力，食穀者智，食肉者勇，以金治金，眞得其眞，以人治人，眞得入神。

凡欲和湯合藥灸刺之法，宜應精思，必通十二經脈，三百六十孔穴。營衛氣行，知病所在，宜治之法，不可不通，湯散丸藥，鍼灸膏摩，一如其法。然愚醫不通十二經脈，不知四時之經，或用湯藥倒錯，鍼灸失度，順方治病，更增他疾，惟至滅亡。故張仲景曰: 哀哉烝民，枉死者半，可謂世無良醫，爲其解釋。

吾常見愚人疾病，有三不治: 重財輕命一不治，服食不節二不治，信邪賊藥三不治。若主候常存，形色未病，未入腠理，鍼藥及時，服將調節，委以良醫，病無不愈，咸共思之。又自非究明醫術，素識明堂流注者，則身中滎兪，尙不能知其所在，安能用鍼藥以治疾哉。今列次第，以示後賢，使得傳之萬世。

張仲景曰: 若欲治疾，當先以湯洗滌五藏六府，開通經脈，理導陰陽，破散邪氣，潤澤枯槁，悅人皮膚，益人氣血，水能淨萬物，故用湯也。若四肢病久風冷發動，次當用散，散能遂邪風濕痹，表裏移走，居無常處者，散當平之。次當用丸，丸能逐沈冷，破積聚，消諸堅癥，進飲食，調營衛，能參合而行之者，可謂上工。醫者意也，聖道非不妙，愚醫不能尋聖意之要妙，怨嗟藥石不治者，此爲謬也，非聖人之過也。又能尋膏煎摩之者，亦古之例也。虛則補之，實則瀉之，寒則散之，熱則去之，不虛不實，以經取之。虛者十補，勿一瀉之，實者瀉之，虛實等者，瀉勿太泄，膏煎摩之，勿使復也。若虛者重瀉眞氣絶，實者補之重其疾，大熱之氣，寒以取之，盛熱之氣，以寒發之，又不須汗下而與汗下之者，此爲逆也。仲景曰: 不須汗而強與汗之者，奪其津液，令人枯竭而死。又須汗而不與汗之者，使諸毛孔閉塞，令人悶絶而死。又不須下而強與下之者，令人開腸洞泄，便溺不禁而死。又須下而不與下之者，令人心內懊憹，脹滿煩亂，浮腫而死。又不須灸而強與灸之者，令人火邪入腹，干錯五藏，重加其煩而死。又須灸而不與灸之者，使冷結重氷，久而彌固，氣上衝心，無地消散，病篤而死。又須珍貴之藥，非貧家野居所能立辦，由是怨嗟以爲藥石無驗者，之弗之思也。

問曰: 凡和合湯藥，治諸草石蟲獸，用水升合，消減之法則云何? 答曰: 凡草木有根莖枝葉皮毛花實，諸石有軟鞕消走，諸蟲有毛羽甲角頭尾骨足之屬，有須燒煉炮炙，生熟有定，一如後法。順方是福，逆之者殃。又或須皮去肉，或去皮須肉，或須根去莖，又須花須實，依方揀採，治削極令淨潔，然後升合秤兩，勿令參差。藥有相生相殺，相惡相反，相畏相得，氣力有強有弱，有君臣相理，佐使相持。若不廣通諸經，焉知草木好惡，或醫自以意加減，更不依方分配，使諸草石，強弱相欺，勝負不順，入人腹內，不能治病，自相鬬爭，使人逆亂，力勝刀劍，若調和得宜，雖未去病，猶得利安五藏。令病無至增劇。若合治湯藥，當取井花水，極令潔淨，升斗勿令多少，煮之調和，一如其法。若合蜜丸，當須看第七卷，令童子杵之，極令細熟，杵數千百下，可至千萬，過多益佳，依經文和合調勺。當以四時王相日造合。則所求皆得，穰災滅惡，病者得瘥，死者更生，表鍼內藥，與之令服，可謂千金之藥，內消無價之病。

夫用鍼刺者，先明其孔穴，補虛瀉實，送堅付濡，以急隨緩，營衛常行，勿失其理，行其鍼者，不亂乎心，口如銜索，目欲內視，消息氣血，不得妄行。鍼入一分，知天地之氣; 鍼入二分，知呼吸之氣; 鍼入三分，知逆順之氣。鍼皮毛者，勿傷血脈; 鍼血脈者，勿傷肌肉; 鍼肌肉者，勿傷筋膜; 鍼筋膜者，勿傷骨髓。經曰: 東方甲乙木，主人筋膜魂; 南方丙丁火，主人血脈神; 西方庚辛金，主人皮毛魄; 北方壬癸水，主人骨髓志; 中央戊巳土，主人肌肉智。鍼傷筋膜者，令人愕視失魂; 鍼傷血脈者，令人煩亂失神; 鍼傷皮毛者，令人上氣失魄; 鍼傷骨髓者，令人呻吟失志; 鍼傷肌肉者，令人四肢不舉失智。鍼能殺生人，亦能起死人。

凡用鍼之法，補瀉爲先，呼吸應江漢，補瀉應星斗，經緯有法則，陰陽不相干，震爲陽氣始，兌爲陰氣終，坎爲太玄華，坤爲太陰精。欲補從卯南，欲瀉從酉北，鍼入因日明，鍼出隨月光。夫治陰陽風邪，身熱脈大者，以★鍼刺之。治諸邪風鬼疰痛處少氣，以毛鍼去之。凡用★鍼者，除疾速也，先補五呼，刺入五分，留入十呼，刺入一寸，留二十呼，隨師而將息之。刺急者，深內而久留之; 刺緩者，淺內而疾發鍼。刺大者，微出其血，刺滑者，淺內而久留之，刺澀者，必得其脈，隨其逆順，久留之，疾出之，擫穴勿出其血，刺諸小弱者，勿用大鍼。然氣不足，宜調以甘藥，餘三鍼者，止中破癰堅痛結息肉也。非治人疾也。

夫用灸之法，頭身腹背肩臂手足偃仰側其上中諸部，皆是陰陽榮衛經絡兪募孔穴，各有所主。相病正形，隨五藏之脈，當取四時相害之脈，如浮沈滑澀，與灸之人，身有大小長短，骨節豐狹，不可以情取之。宜各以其部分尺寸量之，乃必得其正，諸度孔穴，取病人手大拇指第一節，橫度爲一寸，四指爲一部，亦言一夫，又以文理縫縱會言者，亦宜審詳。

凡點灸法，皆取平正身體，不得傾側寬縱縮狹也。若坐點則坐灸之，臥點則臥灸之，立點則立灸之。反此者，不得其穴。

凡諸言壯數者，皆以中平論也。若其人丁壯，病重者可復一倍，其人老弱，病微者可復減半。然灸數可至二三百也，可復倍加火治之，不然則氣不下沈，雖焦而病不愈，又新生小兒，滿一朞以還者，不過一七止，其壯數多少，隨病大小也。凡灸須合陰陽九部諸府，各有孔穴，而有多少。故頭背爲陽部，參陰而少，臂腳爲陽部，亦參陰而少，胸爲陰部，參陽而少，腹爲陰部，亦參陽而少，此爲陰陽營衛經脈事也。行壯多少在數，人病隨陰陽而灼灸之。若不知孔穴，勿妄灸之，使病增重。又人體腰以上爲上部，腰以下爲下部，外爲陽部，內爲陰部，營衛藏府周流，名曰經絡，是故丈夫四十以上氣在腰，婦人四十以上氣在乳，以丈夫先衰于下，婦人先衰于上。灸之生熟，亦宜撙節之，法當隨病遷轉，大法外氣務生，內氣務熟，其餘隨宜耳。頭者身之元首，人神之所注，氣血精明，三百六十五絡，皆歸于頭。頭者諸陽之會也。故頭病必宜審之灸其穴，不得亂灸，過多傷神，或陽精玄精陰魄再卒，是以灸頭止得滿百，背者是體之橫梁，五藏之繫着，太陽之會合，陰陽動發，冷熱成病，灸大過熟，大害人也。臂腳手足者，人之枝幹，其神繫於五藏六府，隨血脈出，能遠近採物，臨深履薄，養於諸經，其地狹淺，故灸宜少，過多則內神不得入，精神閉塞，否滯不仁，即手臂不舉，故四肢之灸，不宜太熟也。然腹藏之內，性貪五味，無厭成疾，風寒固結，水穀不消，灸當宜熟，若大杼、脊中、腎兪、膀胱、八窌，可至二百壯，心主手足太陰，可至六七十壯，三里、太谿、太衝、陰陽二泉、上下二廉，可至百壯，腹上、上管、下管、太倉、關元，可至一百壯，若病重者，三復之乃愈耳。若治諸沈結寒冷，必灸之宜熟，量病輕重而攻治之，表鍼內藥，隨宜用之，消息將之，與天同心，百年永安，終無橫殀。此要略說之，非賢勿傳，請秘而用之，今以察色診脈，辨病救疾，可行合宜之法，并方藥共成八卷，號爲《金匱玉函經》，其篇目次第，列于卷首。
