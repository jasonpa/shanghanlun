---
layout: reference
title: "方藥炮製"
desc: "金匱玉函經卷第七"
tags: ["text", "SOB", "post-clause"]
---

凡野葛不入湯，入湯則殺人，不謂今葛根也。凡半夏不㕮咀，以湯洗十數度，令水清滑盡，洗不熟有毒也。茱萸、椒之類，不㕮咀。生薑一觔，出汁三合半，生薑皆薄切之，乃擣絞取汁，湯成乃熟煮，如升數，無生者，用乾者一兩當二兩。附子、大黃之類，皆破解，不㕮咀，或炮或生，皆去黑皮，刀刲取裏白者，故曰中白。用木芍藥刮去皮。大棗擘去核。厚朴即斜削如脯法。桂削去皮，用裏黑潤有味者爲佳。細辛斬折之，麻黃亦折之，皆先煮數沸，生則令人煩，汗出不可止，折節益佳。用桃核、杏核，皆須泡去皮乃熬，勿取兩人者，作湯不熬。巴豆去皮心，復熬變色。瞿麥、小草，斬折不㕮咀。石葦手撲，速吹去毛盡，曝令燥，復撲之，不盡令人淋。藜蘆去頭毛。葶藶皆熬黃黑色，巴豆、桃仁、杏仁，皆不可從藥，別擣令如膏，乃稍納藥末中，更下麤羅。凡㕮咀藥，欲如大豆，麤則藥力不盡。凡煎藥皆去沫，沫濁難飮，令人煩。膠，乃成下，去滓，乃納之，飴亦然。凡圓藥，膠炙之乃可搗。用膠，炙令盡沸，凡搗圓藥，欲各異搗，藥有難易搗耳。几煮藥用遲火，火駛藥力不出盡，當以布絞之，綿不盡汁也。凡篩藥欲細篩，篩訖更合治之。和調蜜圓者，益杵數爲佳。凡散石藥，以藥計分之，下絹篩佳。散藥麤篩佳，凡作膏欲生，熟則力少。
