---
layout: reference
title: "傷寒受病日數次第病證"
desc: "太平聖惠方卷第八"
tags: ["text", "SHL_Chunhe", "pre-clause"]
---


傷寒一日，足太陽受病。太陽者，膀胱之經也，爲三陽之首，故先受病，其脈絡於腰脊，主於頭項，故得病一日，頭項腰脊痛也。

傷寒二日，足陽明受病。陽明者，胃之經也，主於肌肉，其脈絡於鼻，入於目，故得病二日，內熱鼻乾，不得眠也。諸陽在表，表始受病，在皮膚之間，故可摩膏、火灸、發汗而愈也。

凡五臟不和，六腑不通，榮衛不行，如是之後，三日乃死，何也? 夫足陽明者，胃之脈也，十二經之長也，其氣血盛，故不通，三日其氣乃盡，故死爾。其未滿三日者，可汗而已。其滿三日者，可下而已也。

傷寒三日，足少陽受病。少陽者，膽之經也，其脈循於脇，上於頸耳，故得病三日，胸脇熱而耳聾也，三陽經絡始相傳，病未入於臟，可汗而解也。

傷寒四日，足太陰受病。太陰者，脾之經也，爲三陰之首，是故三日已後，陽受病訖，傳之於陰，而太陰受病焉。其脈絡於脾，主於喉嗌，故得病四日，腸滿而嗌乾，其病在胸膈，故可吐而愈也。

傷寒五日，足少陰受病。少陰者，腎之經也，其經貫腎絡肺繫於舌，故得病五日，口熱舌乾，渴而引水也。其病在腸，故可下而愈矣。

傷寒六日，足厥陰受病。厥陰者，肝之經也，其脈循陰絡於肝，故得病六日，煩滿而陰縮也。此則陰陽俱受病，毒氣在胃，可下而愈矣。

七日太陽病衰，頭痛小愈。又傷寒七日，病法當小愈，陰陽諸經傳經終故也。今七日已後，病反甚者，欲爲再經病也。再經病者，經絡重受病也。

傷寒八日，陽明病衰，身熱小愈。又八日不解者，或是諸陰陽經絡重受於病，或因發汗、吐下之後，毒氣未盡，所以病證猶在也。

傷寒九日，少陽病衰，耳聾微聞。又傷寒九日已上，病不除者，或動(初)一經受病，則不能相傳，或已傳三陽訖，而不能傳於陰，致停滯累日，病證不解，放日數多，而病候改變也。

傷寒十日，太陰病衰，腹胃如故，則思欲飮食。

傷寒十一日，少陰病衰，渴止，不煩滿，舌乾已也。

傷寒十二日，厥陰病愈，囊縮，小腹微下，毒氣皆去，病日已矣。
