---
layout: reference
title: "附遺"
desc: "金匱玉函經卷第八"
tags: ["text", "SOB", "post-clause"]
---


調氣飮治赤白痢，小腹痛不可忍，下重，或面青手足俱變者，用黃蠟三錢，阿膠三錢，同溶化，入黃連末五錢，攪勻，分三次熱服，神妙。

猪肚黃連丸治消渴飮水，用雄猪肚一枚，入黃連末五兩，栝樓根、白梁米各四兩，知母三兩，麥門冬三兩，縫定蒸熟，搗丸如梧子大，每服三十丸，米飮下。

青木香丸主陽衰諸不足，用崑崙青木香，六路訶子皮，各二十兩，擣篩，糖和丸，梧子大，每空腹酒下三十丸，日再，其效尤速。

治五噎吐逆，心膈氣滯，煩悶不下，用蘆根五兩，剉，以水三大盞，煮取二盞，去渣，溫服。

治小兒羸瘦，用甘草三兩，炙焦爲末，蜜丸綠豆大，每溫水下五丸，日二服。

治小兒撮口發噤，用生甘草二錢半，水一盞，煎六分，溫服，令吐痰涎，後以乳汁點兒口中。

治小兒中蠱欲死者，用甘草五錢，水二盞，煎五分服，當吐出。
