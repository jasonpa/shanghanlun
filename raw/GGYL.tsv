AA	金匱要略

BB	藏府經絡先後病脈證 第一

XX	論十三首 脈證二條

ZZ	問曰上工治未病，何也。師曰夫治未病者，見肝之病，知肝傳脾，當先實脾。四季脾王不受邪，卽勿補之。中工不曉相傳，見肝之病，不解實脾，惟治肝也。

ZZ	夫肝之病，補用酸，助用焦苦，益用甘味之藥調之，酸入肝，焦苦入心，甘入脾。脾能傷腎，腎氣微弱則水不行，水不行則心火氣盛，則傷肺，肺被傷則金氣不行，金氣不行則肝氣盛，則肝自愈。此治肝補脾之要妙也。肝虛則用此法，實則不在用之。經曰虛虛實實，補不足損有餘，是其義也。餘藏準此。

ZZ	夫人稟五常，因風氣而生長。風氣雖能生萬物，亦能害萬物，如水能浮舟，亦能覆舟。若五藏元眞通暢，人卽安和，客氣邪風，中人多死。千般疢難，不越三條。一者，經絡受邪入藏府，爲內所因也。二者，四肢九竅，血脈相傳，壅塞不通，爲外皮膚所中也。三者，房室金刃蟲獸所傷。以此詳之，病由都盡。

ZZ	若人能養愼，不令邪風干忤經絡，適中經絡，未流傳藏府，卽醫治之。四肢才覺重滯，卽導引吐納鍼灸膏摩，勿令九竅閉塞。更能無犯王法禽獸災傷。房室勿令竭乏，服食節其冷熱苦酸辛甘，不遣形體有衰，病則無由入其腠理。腠者，是三焦通會元眞之處，爲血氣所注，理者，是皮膚藏府之文理也。

ZZ	問曰病人有氣色見于面部，願聞其說。師曰鼻頭色靑，腹中痛，苦冷者死。(一云腹中冷，苦痛者死。) 鼻頭色微黑者有水氣，色黃者胸上有寒。色白者亡血也，設微赤非時者，死。其目正圓者，痓，不治。又色靑爲痛，色黑爲勞，色赤爲風，色黃者便難，色鮮明者有留飮。

ZZ	師曰病人語聲寂然喜驚呼者，骨節間病，語聲喑喑然不徹者，心膈間病，語聲啾啾然細而長者，頭中病(一作痛)。

ZZ	師曰息搖肩者，心中堅，息引胸中上氣者，咳，息張口短氣者，肺痿唾沫。

ZZ	師曰吸而微數，其病在中焦，實也，當下之卽愈。虛者不治。在上焦者，其吸促，在下焦者，其吸遠，此皆難治。呼吸動搖振振者，不治。

ZZ	師曰寸口脈動者，因其王時而動。假令肝王色靑。四時各隨其色。肝色靑而反色白，非其時色脈，皆當病。

ZZ	問曰有未至而至，有至而不至，有至而不去，有至而太過，何謂也。師曰冬至之後，甲子夜半少陽起，少陽之時陽始生，天得溫和。以未得甲子，天因溫和，此爲未至而至也，以得甲子而天未溫和，此爲至而不至也，以得甲子而天大寒不解，此爲至而不去也，以得甲子而天溫和如盛夏五六月時，此爲至而太過也。

ZZ	師曰病人脈浮者在前，其病在表，浮者在後，其病在裏。腰痛背强不能行，必短氣而極也。

ZZ	問曰經云厥陽獨行，何謂也。師曰此爲有陽無陰，故稱厥陽。

ZZ	問曰寸脈沈大而滑，沈則爲實，滑則爲氣，實氣相搏，血氣入藏卽死，入府卽愈。此爲卒厥，何謂也。師曰唇口靑身冷，爲入藏卽死。如身和，汗自出，爲入府，卽愈。

ZZ	問曰脈脫，入藏卽死，入府卽愈，何謂也。師曰非爲一病，百病皆然。譬如浸淫瘡，從口起流向四肢者，可治，從四肢流來入口者，不可治。病在外者可治，入裏者卽死。

ZZ	問曰陽病十八，何謂也。師曰頭痛，項腰脊臂脚掣痛。

ZZ	陰病十八，何謂也。師曰咳上氣喘噦咽腸鳴脹滿心痛拘急。五藏病各有十八，合爲九十病。人又有六微，微有十八病，合爲一百八病。五勞七傷六極婦人三十六病，不在其中。

ZZ	淸邪居上，濁邪居下，大邪中表，小邪中裏。䅽飪之邪，從口入者，宿食也。五邪中人，各有法度，風中於前，寒中於暮，濕傷於下，霧傷於上。風令脈浮，寒令脈急，霧傷皮腠，濕流關節，食傷脾胃。極寒傷經，極熱傷絡。

ZZ	問曰病有急當救裏救表者，何謂也。師曰病，醫下之，續得下利，淸穀不止，身體疼痛者，急當救裏。後身體疼痛，淸便自調者，急當救表也。

ZZ	夫病痼疾，加以卒病，當先治其卒病，後乃治其痼疾也。

ZZ	師曰五藏病，各有得者愈。五藏病，各有所惡，各隨其所不喜者爲病。病者素不應食，而反暴思之，必發熱也。

ZZ	夫諸病，在藏，欲攻之，當隨其所得而攻之。如渴者，與猪苓湯。餘皆仿此。

BB	痓濕暍病脈證治 第二

XX	論一首 脈證十二條 方十一首

ZZ	太陽病，發熱無汗，反惡寒者，名曰剛痓。

ZZ	太陽病，發熱汗出，而不惡寒，名曰柔痓。

ZZ	太陽病，發熱，脈沈而細者，名曰痓，爲難治。

ZZ	太陽病，發汗太多，因致痓。

ZZ	夫風病下之則痓，復發汗，必拘急。

ZZ	瘡家雖身疼痛，不可發汗，汗出則痓。

ZZ	病者身熱足寒，頸項强急，惡寒，時頭熱，面赤目赤，獨頭動搖，卒口禁，背反張者，痓病也。若發其汗者，寒濕相得，其表益虛，卽惡寒甚，發其汗已，其脈如蛇，暴腹脹大者，爲欲解，脈如故，反伏弦者，痓。

ZZ	夫痓脈，按之緊如弦，直上下行。

ZZ	痓病有灸瘡，難治。

ZZ	太陽病，其證備，身體强几几然，脈反沈遲，此爲痓，栝蔞桂枝湯主之。

Z1	栝蔞桂枝湯方

Z3	栝蔞根二兩 桂枝三兩 芍藥三兩 甘草二兩 生薑三兩 大棗十二枚

Z3	右六味。以水九升，煮取三升，分溫三服。取微汗，汗不出，食頃，啜熱粥發之。

ZZ	太陽病，無汗而小便反少，氣上衝胸，口噤不得語，欲作剛痓，葛根湯主之。

Z1	葛根湯方

Z3	葛根四兩 麻黃三兩，去節 桂枝三兩，去皮 芍藥二兩 甘草二兩，炙 生薑三兩 大棗十二枚

Z3	右七味。㕮咀，以水七升，先煮麻黃葛根，減二升，去沫，內諸藥，煮取三升，去滓，溫服一升。覆取微似汗，不須啜粥。餘如桂枝湯法將息及禁忌。

ZZ	痓爲病(一本痓字上有剛字)，胸滿口噤，臥不着席，脚攣急，必齘齒，可與大承氣湯。

Z1	大承氣湯方

Z3	大黃四兩，酒洗 厚朴半斤，炙，去皮 枳實五枚，炙 芒硝三合

Z3	右四味。以水一斗，先煮二物，取五升，去滓，內大黃，煮取二升，去滓，內芒硝，更上微火一二沸，分溫再服。得下止服。

ZZ	太陽病，關節疼痛而煩，脈沈而細者(一作緩)，此名濕痺。濕痺之候，小便不利，大便反快，但當利其小便。

ZZ	濕家之爲病，一身盡疼，發熱，身色如熏黃也。

ZZ	濕家，其人但頭汗出，背強，欲得被覆向火，若下之早則噦。或胸滿，小便不利(一云利)，舌上如胎者，以丹田有熱，胸上有寒，渴欲得飮而不能飮，則口燥煩也。

ZZ	濕家下之，額上汗出，微喘，小便利(一云不利)者死。若下利不止者亦死。

ZZ	風濕相搏，一身盡疼痛，法當汗出而解。値天陰雨不止，醫云此可發汗，汗之病不愈者，何也。蓋服已發其汗，汗大出者，但風氣去，濕氣在，是故不愈也。若治風濕者，發其汗，但微微似欲出汗者，風濕俱去也。

ZZ	濕家病，身疼發熱，面黃而喘，頭痛，鼻塞而煩，其脈大，自能飮食，腹中和無病，病在頭，中寒濕。故鼻塞。內藥鼻中則愈。(脈經云病人喘，而無濕家病以下至而喘十一字。)

ZZ	濕家，身煩疼，可與麻黃加朮湯。發其汗爲宜，愼不可以火攻之。

Z1	麻黃加朮湯方

Z3	麻黃三兩，去節 桂枝二兩，去皮 甘草一兩 ，炙 杏仁七十個，去皮尖 白朮四兩

Z3	右五味，以水九升，先煮麻黃，減二升，去上沫，內諸藥，煮取二升半，去滓，溫服八合。覆取微似汗。

ZZ	病者一身盡疼，發熱，日晡所劇者，名風濕。此病傷於汗出當風，或久傷取冷所致也。可與麻黃杏仁薏苡甘草湯。

Z1	麻黃杏仁薏苡甘草湯方

Z3	麻黃去節，半兩，湯泡 甘草一兩，炙 薏苡仁 半兩 杏仁十個，去皮尖，炒

Z3	右剉麻豆大，每服四錢匕，水盞半，煮八分，去滓，溫服。有微汗，避風。

ZZ	風濕，脈浮，身重，汗出，惡風者，防己黃芪湯主之。

Z1	防己黃芪湯方

Z3	防己一兩 甘草半兩，炒 白朮七錢半 黃芪一兩一分

Z3	右剉麻豆大，每抄五錢匕，生薑四片，大棗一枚，水盞半，煎八分，去滓，溫服，良久再服。喘者，加麻黃半兩。胃中不和者，加芍藥三分。氣上衝者，加桂枝三分。下有陳寒者，加細辛三分。服後當如蟲行皮中，從腰下如冰，後坐被上，又以一被繞腰下，溫，令微汗，差。

ZZ	傷寒，七八日，風濕相搏，身體疼煩，不能自轉側，不嘔不渴，脈浮虛而濇者，桂枝附子湯主之。若大便堅，小便自利者，去桂加白朮湯主之。

Z1	桂枝附子湯方

Z3	桂枝四兩，去皮 生薑三兩，切 附子三枚，炮，去皮，破八片 甘草二兩，炙 大棗十二枚，擊

Z3	右五味。以水六升，煮取二升，去滓，分溫三服。

Z1	白朮附子湯方

Z3	白朮二兩 附子一枚半，炮，去皮 甘草一兩，炙 生薑一兩半，切 大棗六枚

Z3	右五味，以水三升，煮取一升，去滓，分溫三服。一服覺身痺，半日許再服。三服都盡，其人如冒狀，勿怪，卽是朮附幷走皮中逐水氣，未得除故耳。

ZZ	風濕相搏，骨節疼煩，掣痛不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。

Z1	甘草附子湯方

Z3	甘草二兩，炙 附子二枚，炮，去皮 白朮二兩 桂枝四兩，去皮

Z3	右四味，以水六升，煮取三升，去滓，溫服一升，日三服。初服得微汗則解，能食，汗出復煩者，服五合，恐一升多者，服六七合爲妙。

ZZ	太陽中暍，發熱惡寒，身重而疼痛，其脈弦細芤遲，小便已洒洒然毛聳，手足逆冷，小有勞身卽熱，口開前板齒燥。若發其汗則惡寒甚，加溫鍼則發熱甚，數下之則淋甚。

ZZ	太陽中熱者，暍是也，汗出惡寒，身熱而渴，白虎加人蔘湯主之。

Z1	白虎加人蔘湯方

Z3	知母六兩 石膏一斤，碎 甘草二兩 粳米六合 人蔘三兩

Z3	右五味。以水一斗，煮米熟湯成。去滓，溫服一升，日三服。

ZZ	太陽中暍，身熱疼重而脈微弱，此以夏月傷冷水，水行皮中所致也。一物瓜蒂湯主之。

Z1	一物瓜蒂湯方

Z3	瓜蒂二七個

Z3	右剉，以水一升，煮取五合，去滓，頓服。

BB	百合狐惑陰陽毒病脈證治 第三

XX	論一首 證三條 方十二首

ZZ	論曰百合病者，百脈一宗，悉致其病也。意欲食復不能食，常黙黙，欲臥不能臥，欲行不能行，飮食或有美時，或有不用聞食臭飮食或有美時，或有不用聞食臭，時如寒無寒，如熱無熱，口苦，小便赤。諸藥不能治，得藥則劇吐利。如有神靈者，身形如和，其脈微數。

ZZ	每溺時頭痛者，六十日乃愈，若溺時頭不痛，淅然者，四十日愈，若溺快然，但頭眩者，二十日愈。

ZZ	其證或未病而預見，或病四五日而出，或病二十日或一月微見者，各隨證治之。

ZZ	百合病，發汗後者，百合知母湯主之。

Z1	百合知母湯方

Z3	百合七枚，擘 知母三兩，切

Z3	右二味。先以水洗百合，漬一宿，當白沫出，去其水，更以泉水二升，煎取一升，去滓。別以泉水二升煎知母，取一升，去滓，後合和煎，取一升五合，分溫再服。

ZZ	百合病，下之後者，滑石代赭湯主之。

Z1	滑石代赭湯方

Z3	百合七枚，擘 滑石三兩，碎，綿裹 代赭石如彈丸大一枚，碎，綿裹

Z3	右三味。先以水洗百合，漬一宿，當白沫出，去其水，更以泉水二升，煎取一升，去滓。別以泉水二升煎滑石代赭，取一升，去滓，後合和重煎，取一升五合，分溫服。

ZZ	百合病，吐之後者，百合鷄子湯主之。

Z1	百合鷄子湯方

Z3	百合七枚，擘 鷄子黃一枚

Z3	右二味。先以水洗百合，漬一宿，當白沫出，去其水，更以泉水二升，煎取一升，去滓。內鷄子黃，攪勻，煎五分，溫服。

ZZ	百合病，不經吐下發汗，病形如初者，百合地黃湯主之。

Z1	百合地黃湯方

Z3	百合七枚，擘 生地黃汁一升

Z3	右二味。先以水洗百合，漬一宿，當白沫出，去其水，更以泉水二升，煎取一升，去滓。內地黃汁，煎取一升五合，分溫再服。中病，勿更服。大便當如漆。

ZZ	百合病一月不解，變成渴者，百合洗方主之。

Z1	百合洗方

Z3	百合一升

Z3	右一味。以水一斗，漬之一宿，以洗身。洗已，食煮餠，勿以鹽豉也。

ZZ	百合病，渴不差者，栝蔞牡蠣散主之。

Z1	栝蔞牡蠣散方

Z3	栝蔞根 牡蠣熬 等分

Z3	右爲細末，飮服方寸匕。日三服。

ZZ	百合病變發熱者(一作發寒熱)，百合滑石散主之。

Z1	百合滑石散方

Z3	百合一兩，炙 滑石三兩

Z3	右爲散，飮服方寸匕。日三服。當微利者，止服，熱則除。

ZZ	百合病，見於陰者，以陽法救之，見於陽者，以陰法救之。見陽攻陰，復發其汗，此爲逆，見陰攻陽，乃復下之，此亦爲逆。

ZZ	狐惑之爲病，狀如傷寒，黙黙欲眠，目不得閉，臥起不安。蝕於喉爲惑，蝕於陰爲狐，不欲飮食，惡聞食臭，其面目乍赤乍黑乍白。蝕於上部則聲喝(一作嗄)，甘草瀉心湯主之。

Z1	甘草瀉心湯方

Z3	甘草四兩 黃芩 人參 乾薑各三兩 黃連一兩 大棗十二枚 半夏半升

Z3	右七味。水一斗，煮取六升，去滓，再煎，溫服一升。日三服。

ZZ	蝕於下部則咽乾，苦參湯洗之。

Z1	苦參湯方

Z3	苦參一升

Z3	以水一斗，煎取七升，去滓，熏洗。日三。

ZZ	蝕於肛者，雄黃熏之。

Z1	雄黃

Z3	右一味爲末，筒瓦二枚合之，燒，向肛熏之。

Z3	(脈經云病人或從呼吸上蝕其咽，或從下焦蝕其肛陰。蝕上爲惑，蝕下爲狐。狐惑病者，猪苓散主之。)

ZZ	病者脈數，無熱，微煩，黙黙但欲臥，汗出。初得之三四日，目赤如鳩眼，七八日目四眥(一本此有黃字)黑。若能食者，膿已成也，赤小豆當歸散主之。

Z1	赤小豆當歸散方

Z3	赤小豆三升，浸令芽出，曝乾 當歸三兩

Z3	右二味。杵爲散，漿水服方寸匕。日三服。

ZZ	陽毒之爲病，面赤斑斑如錦文，咽喉痛，唾膿血。五日可治，七日不可治。升麻鱉甲湯主之。

ZZ	陰毒之爲病，面目靑，身痛如被杖，咽喉痛。五日可治，七日不可治。升麻鱉甲湯去雄黃蜀椒主之。

Z1	升麻鱉甲湯方

Z3	升麻二兩 當歸一兩 蜀椒炒去汗，一兩 甘草二兩 鱉甲手指大一片，炙 雄黃半兩，硏

Z3	右六味。以水四升，煮取一升，頓服之。老少再服。取汗。

Z3	(肘後千金方陽毒用升麻湯，無鱉甲有桂，陰毒用甘草湯，無雄黃。)

BB	瘧病脈證幷治 第四

XX	證二條 方六首

ZZ	師曰瘧脈自弦，弦數者多熱，弦遲者多寒。弦小緊者下之差，弦遲者可溫之，弦緊者可發汗，針灸也，浮大者可吐之，弦數者風發也，以飮食消息止之。

ZZ	病瘧，以月一日發，當以十五日愈，設不差，當月盡解。如其不差，當如何。

ZZ	師曰此結爲癥瘕，名曰瘧母。急治之，宜鱉甲煎丸。

Z1	鱉甲煎丸方

Z3	鱉甲十二分，炙 烏扇三分，燒 黃芩三分 柴胡六分 鼠婦三分，熬 乾薑三分 大黃三分 芍藥五分 桂枝三分 葶藶一分，熬 石葦三分，去毛 厚朴三分 牧丹五分，去心 瞿麥二分 紫威三分 半夏一分 人蔘一分 蟅蟲五分，熬 阿膠三分，炙 蜂窠四分，炙 赤硝十二分 蜣蜋六分，熬 桃仁二分

Z3	右二十三味爲末。取鍛竈下灰一斗，淸酒一斛五斗，浸灰，候酒盡一半，着鱉甲於中，煮令泛爛如膠漆，絞取汁。內諸藥，煎爲丸，如梧子大。空心服七丸，日三服。

Z3	(千金方用鱉甲十二片，又有海藻三分，大戟一分，蟅蟲五分，無鼠婦 赤消二味，以鱉甲煎和諸藥爲丸。)

ZZ	師曰陰氣孤絶，陽氣獨發，則熱而少氣煩寃，手足熱而欲嘔，名曰癉瘧。若但熱不寒者，邪氣內藏於心，外舍分肉之間，令人消鑠脫肉。

ZZ	溫瘧者，其脈如平，身無寒但熱，骨節疼煩，時嘔，白虎加桂枝湯主之。

Z1	白虎加桂枝湯方

Z3	知母六兩 石膏一斤 甘草二兩，灸 粳米二合 桂枝三兩，去皮

Z3	右剉，每五錢，水一盞半，煎至八分，去滓，溫服。汗出愈。

ZZ	瘧多寒者，名曰牡瘧。蜀漆散主之。

Z1	蜀漆散方

Z3	蜀漆，洗去腥 雲母，燒二日夜 龍骨 等分

Z3	右三味，杵爲散。未發前，以漿水服半錢。溫瘧加蜀漆半分，臨發時，服一錢匕。(一方雲母作雲實)

DD	附方

EP	牡蠣湯

ZZ	治牡瘧。

ZZ	牡蠣四兩，熬 麻黃四兩，去節 甘草二兩 蜀漆三兩

ZZ	右四味。以水八升，先煮蜀漆，麻黃，去上沫，得六升，內諸藥，煮取二升。溫服一升。若吐則勿更服。

EP	柴胡去半夏加栝蔞湯

ZZ	治瘧病發渴者。亦治勞瘧。

ZZ	柴胡八兩 人參 黃芩 甘草各三兩 栝蔞根四兩 生薑二兩 大棗十二枚

ZZ	右七味。以水一斗二升，煮取六升，去滓，再煎取三升。溫服一升，日二服。

EP	柴胡桂薑湯

ZZ	治瘧寒多微有熱，或但寒不熱。

ZZ	柴胡半斤 桂枝三兩，去皮 乾薑二兩 栝蔞根四兩 黃芩三兩 牡蠣三兩，熬 甘草二兩，炙

ZZ	右七味。以水一斗二升，煮取六升，去滓，再煎取三升。溫服一升，日三服。初服微煩，復服汗出，便愈。

BB	中風歷節病脈證幷治 第五

XX	論一首 脈證三條 方十二首

ZZ	夫風之爲病，當半身不遂。或但臂不遂者，此爲痺。脈微而數，中風使然。

ZZ	寸口脈浮而緊，緊則爲寒，浮則爲虛。寒虛相搏，邪在皮膚。浮者血虛，絡脈空虛，賊邪不瀉，或左或右，邪氣反緩，正氣卽急，正氣引邪，喎僻不遂。邪在於絡，肌膚不仁，邪在於經，卽重不勝，邪入於府，卽不識人，邪入於藏，舌卽難言，口吐涎。

Z1	侯氏黑散

Z3	治大風，四肢煩重，心中惡寒不足者。(外臺治風癲)

Z3	菊花四十分 白朮十分 細辛三分 茯苓三分 牡蠣三分 桔梗八分 防風十分 人蔘三分 礬石三分 黃芩五分 當歸三分 乾薑三分 芎藭三分 桂枝三分

Z3	右十四味。杵爲散，酒服方寸匕。日一服。初服二十日，溫酒調服，禁一切魚肉大蒜，常宜冷食。六十日止，卽藥積在腹中不下也。熱食卽下矣。冷食自能助藥力。

ZZ	寸口脈遲而緩。遲則爲寒，緩則爲虛，榮緩則爲亡血，衛緩則爲中風。邪氣中經，則身癢而癮疹。心氣不足，邪氣入中，則胸滿而短氣。

Z1	風引湯

Z3	除熱癱癎。

Z3	大黃 乾薑 龍骨各四兩 桂枝三兩 甘草 牡蠣各二兩 寒水石 滑石 赤石脂 白石脂 紫石英 石膏各六兩

Z3	右十二味。杵，粗篩，以韋囊盛之。取三指撮，井花水三升，煮三沸。溫服一升。(治大人風引，少小驚癎瘈瘲，日數十發，醫所不療。除熱方。巢氏云，脚氣宜風引湯。)

Z1	防己地黃湯

Z3	治病如狂犬，妄行，獨語不休，無寒熱，其脈浮。

Z3	防己一分 桂枝三分 防風三分 甘草二分

Z3	右四味。以酒一杯，漬之一宿，絞取汁。生地黃二斤，㕮咀，蒸之如斗米飯。久以銅器盛其汁，更絞地黃汁，和，分再服。

Z1	頭風摩散方

Z3	大附子一枚，炮 鹽 等分

Z3	右二味。爲散。沐了，以方寸匕，已摩疢上，令藥力行。

ZZ	寸口脈沈而弱。沈卽主骨，弱卽主筋，沈卽爲腎，弱卽爲肝。汗出入水中，如水傷心，歷節黃汗出，故曰歷節。

ZZ	趺陽脈浮而滑，滑則穀氣實，浮則汗自出。少陰脈浮而弱，弱則血不足，浮則爲風，風血相搏，卽疼痛如掣。盛人脈濇小，短氣自汗出，歷節疼不可屈伸，此皆飮酒汗出當風所致。

ZZ	諸肢節疼痛，身體魁瘰，脚腫如脫，頭眩短氣，溫溫欲吐，桂枝芍藥知母湯主之。

Z1	桂枝芍藥知母湯方

Z3	桂枝四兩 芍藥三兩 甘草二兩 麻黃二兩 生薑五兩 白朮五兩 知母四兩 防風四兩 附子二兩，炮

Z3	右九味。以水七升，煮取二升。溫服七合，日三服。

ZZ	味酸則傷筋，筋傷則緩，名曰泄。鹹則傷骨，骨傷則痿，名曰枯。枯泄相搏，名曰斷泄。營氣不通，衛不獨行，營衛俱微，三焦無所御，四屬斷絶，身體羸瘦，獨足腫大，黃汗出，脛冷。假令發熱，便爲歷節也。

ZZ	病歷節，不可屈伸疼痛，烏頭湯主之。

Z1	烏頭湯方

Z3	治脚氣疼痛，不可屈伸。

Z3	麻黃 芍藥 黃芪各三兩 甘草三兩，灸 川烏五枚，㕮咀，以蜜二升，煮取一升，卽出烏頭

Z3	右五味。㕮咀四味，以水三升，煮取一升，去滓，內蜜煎中，更煎之。服七合，不知，盡服之。

Z1	礬石湯

Z3	治脚氣衝心。

Z3	礬石二兩

Z3	右一味。以漿水一斗五升，煎三五沸。浸脚良。

DD	附方

EP	古今錄驗續命湯。

ZZ	治中風痱，身體不能自收，口不能言，冒昧不知痛處，或拘急不得轉側。(姚云，與大續命同，兼治婦人産後去血者及老人小兒)

ZZ	麻黃 桂枝 當歸 人參 石膏 乾薑 甘草各三兩 芎藭一兩 杏仁四十枚

ZZ	右九味。以水一斗，煮取四升。溫服一升。當小汗，薄覆脊，凴几坐，汗出則愈。不汗，更服。無所禁，勿當風。幷治但伏不得臥，咳逆上氣，面目浮腫。

EP	千金三黃湯

ZZ	治中風，手足拘急，百節疼痛，煩熱心亂惡寒，經日不欲飮食。

ZZ	麻黃五分 獨活四分 細辛二分 黃耆二分 黃芩三分

ZZ	右五味。以水六升，煮取二升。分溫三服。一服小汗，二服大汗。心熱加大黃二分，腹滿加枳實一枚，氣逆加人參三分，悸加牡蠣三分，渴加栝蔞根三分，先有寒加附子一枚。

EP	近效方朮附子湯。

ZZ	治風虛頭重眩，苦極，不知食味，暖肌補中，益精氣。

ZZ	白朮二兩 附子一枚半，炮，去皮 甘草一兩，炙

ZZ	右三味。剉。每五錢匕，薑五片，棗一枚，水盞半，煎七分，去滓。溫服。

EP	崔氏八味丸

ZZ	治脚氣上入，少腹不仁。

ZZ	乾地黃八兩 山茱萸 薯蕷各四兩 澤瀉 茯苓 牡丹皮各三兩 桂枝 附子，炮 各一兩

ZZ	右八味。末之。煉蜜和丸梧子大。酒下十五丸，日再服。

EP	千金方越婢加朮湯

ZZ	治肉極熱，則身體津脫，腠理開，汗大泄，厲風氣，下焦脚弱。

ZZ	麻黃六兩 石膏半斤 生薑三兩 甘草二兩 白朮四兩 大棗十五枚

ZZ	右六味。以水六升，先煮麻黃，去上沫，內諸藥，煮取三升。分溫三服。惡風加附子一枚，炮。

BB	血痺虛勞病脈證幷治 第六

XX	論一首 脈證九條 方九首

ZZ	問曰血痺病從何得之。師曰夫尊榮人，骨弱肌膚盛，重因疲勞汗出，臥不時動搖，加被微風，遂得之。但以脈自微濇，在寸口關上小緊，宜鍼引陽氣，令脈和緊去則愈。

ZZ	血痺陰陽俱微，寸口關上微，尺中小緊，外證身體不仁，如風痺狀，黃耆桂枝五物湯主之。

Z1	黃耆桂枝五物湯方

Z3	黃耆三兩 芍藥三兩 桂枝三兩 生薑六兩 大棗十二枚

Z3	右五味，以水六升，煮取二升，溫服七合，日三服。(一方有人參)

ZZ	夫男子平人，脈大爲勞，極虛亦爲勞。

ZZ	男子面色薄者，主渴及亡血，卒喘悸，脈浮者，裏虛也。

ZZ	男子脈虛沈弦，無寒熱，短氣裏急，小便不利，面色白，時目瞑，兼衄，少腹滿，此爲勞使之然。

ZZ	勞之爲病，其脈浮大，手足煩，春夏劇，秋冬瘥，陰寒精自出，酸削不能行。

ZZ	男子脈浮弱而濇，爲無子，精氣淸冷。(一作冷)

ZZ	夫失精家少腹弦急，陰頭寒，目眩(一作目眶痛)，髮落。脈極虛芤遲，爲淸穀，亡血，失精。脈得諸芤動微緊，男子失精，女子夢交，桂枝龍骨牡蠣湯主之。

Z1	桂枝加龍骨牡蠣湯方(小品云虛羸浮熱汗出者，除桂，加白薇附子各三分，故曰二加龍骨湯。)

Z3	桂枝 芍藥 生薑各三兩 甘草二兩 大棗十二枚 龍骨 牡蠣各三兩

Z3	右七味，以水七升，煮取三升，分溫三服。

Z1	天雄散方

Z3	天雄三兩，炮 白朮八兩 桂枝六兩 龍骨三兩

Z3	右四味，杵爲散，酒服半錢匕，日三服。不知，稍增之。

ZZ	男子平人，脈虛弱細微者，善盜汗也。

ZZ	人年五六十，其病脈大者，痺俠背行，苦腸鳴，馬刀俠癭者，皆爲勞得之。

ZZ	脈沈小遲，名脫氣，其人疾行則喘喝，手足逆寒，腹滿，甚則溏泄，食不消化也。

ZZ	脈弦而大，弦則爲減，大則爲芤。減則爲寒，芤則爲虛，虛寒相搏，此名爲革。婦人則半産漏下，男子則亡血失精。

ZZ	虛勞裏急，悸，衄，腹中痛，夢失精，四肢痠疼，手足煩熱，咽乾口燥，小建中湯主之。

Z1	小建中湯方

Z3	桂枝三兩，去皮 甘草三兩，炙 大棗十二枚 芍藥六兩 生薑二兩 膠飴一升

Z3	右六味，以水七升，煮取三升，去滓，內膠飴，更上微火消解，溫服一升，日三服。(嘔家不可用建中湯，以甜故也。)

Z3	(千金，療男女，因積冷，氣滯，或大病後不復常，苦四肢沈重，骨肉痠疼，吸吸少氣，行動喘乏，胸滿氣急，腰背强痛，心中虛悸，咽乾唇燥，面體少色，或飮食無味，脇肋腹脹，頭重不擧，多臥少起，甚者積年，輕者百日，漸致瘦弱，五藏氣竭，則難可復常。六脈俱不足，虛寒乏氣，少腹拘急，羸瘠百病，名曰黃芪健中湯。又有人參二兩。)

ZZ	虛勞裏急，諸不足，黃耆建中湯主之。(於小建中湯內加黃耆一兩半，餘依上法。氣短胸滿者加生薑，腹滿者去棗，加茯苓一兩半。及療肺虛損不足，補氣加半夏三兩。)

ZZ	虛勞腰痛，少腹拘急，小便不利者，八味腎氣丸主之。(方見脚氣中)

Z1	腎氣丸方

Z3	乾地黃八兩 薯蕷四兩 山茱萸四兩 澤瀉三兩 茯苓三兩 牧丹皮三兩 桂枝 附子，炮 各一兩

Z3	右八味。末之，煉蜜和丸梧子大，酒下十五丸，加至二十五丸。日再服。

ZZ	虛勞諸不足，風氣百疾，薯蕷丸主之。

Z1	薯蕷丸方

Z3	薯蕷三十分 當歸 桂枝 麴 乾地黃 豆黃卷各十分 甘草二十八分 人蔘七分 芎藭 芍藥 白朮 麥門冬 杏仁各六分 柴胡 桔梗 茯苓各五分 阿膠七分 乾薑三分 白斂二分 防風六分 大棗百枚，爲膏

Z3	右二十一味。末之。煉蜜和丸，如彈子大。空腹酒服一丸。一百丸爲劑。

ZZ	虛勞虛煩不得眠，酸棗湯主之。

Z1	酸棗湯方

Z3	酸棗仁二升 甘草一兩 知母二兩 茯苓二兩 芎藭二兩

Z3	右五味。以水八升，煮酸棗仁，得六升，內諸藥，煮取三升。分溫三服。

ZZ	五勞虛極羸瘦，腹滿不能飮食，食傷，憂傷，飮傷，房室傷，饑傷，勞傷，經絡榮衛氣傷，內有乾血，肌膚甲錯，兩目黯黑，緩中補虛，大黃蟅蟲丸主之。

Z1	大黃蟅蟲丸方

Z3	大黃十分，蒸 黃芩二兩 甘草三兩 桃仁一升 杏仁一升 芍藥四兩 乾地黃十兩 乾漆一兩 蝱蟲 一升 水蛭百枚 蠐螬一升 蟅蟲半升

Z3	右十二味。末之，煉蜜和丸小豆大。酒飮服五丸，日三服。

DD	附方

EP	千金方炙甘草湯(云復脈湯)

ZZ	治虛勞不足，汗出而悶，脈結悸。行動如常，不出百日，危急者十一日死。

ZZ	甘草四兩，炙 桂枝 生薑各三兩 麥門冬半升 麻仁半升 人蔘 阿膠各二兩 大棗三十枚 生地黃一斤

ZZ	右九味。以酒七升，水八升，先煮八味，取三升，去滓，內膠消盡。溫服一升，日三服。

EP	肘後獺肝散

ZZ	治冷勞。又主瘵疰一門相染。

ZZ	獺肝一具，炙乾。末之。水服方寸匕，日三服。

BB	肺痿肺癰咳嗽上氣病脈證治 第七

XX	論三首 脈證四條 方十六首

ZZ	問曰熱在上焦者，因咳爲肺痿。肺痿之病，何從得之。師曰或從汗出，或從嘔吐，或從消渴，小便利數，或從便難，又被快藥下利，重亡津液，故得之。

ZZ	問曰寸口脈數，其人咳，口中反有濁唾涎沫者何。師曰此肺痿之病爲肺痿之病。若口中辟辟燥，咳卽胸中隱隱痛，脈反滑數，此爲肺癰，咳唾膿血。脈數虛者爲肺痿，數實者爲肺癰。

ZZ	問曰病咳逆，脈之何以知此爲肺癰。當有膿血，吐之則死，其脈何類。師曰寸口脈微而數。微則爲風，數則爲熱，微則汗出，數則惡寒。風中於衛，呼氣不入，熱過於營，吸而不出。風傷皮毛，熱傷血脈，風舍於肺，其人則咳。口乾喘滿咽燥不渴，多唾濁沫，時時振寒。熱之所過，血爲之凝滯，蓄結癰膿，吐如米粥。始萌可救，膿成則死。

ZZ	上氣面浮腫，肩息，其脈浮大，不治。又加利尤甚。

ZZ	上氣喘而躁喘而躁者，屬肺脹，欲作風水。發汗則愈。

ZZ	肺痿吐涎沫而不能咳者，其人不渴，必遺尿，小便數。所以然者，以上虛不能制下故也。此爲肺中冷，必眩，多涎唾，甘草乾薑湯以溫之。

Z1	甘草乾薑湯方

Z3	甘草四兩，灸 乾薑二兩，炮

Z3	右㕮咀，以水三升，煮取一升五合，去滓，分溫再服。服湯已，小溫覆之。若渴者，屬消渴。

ZZ	咳而上氣，喉中水鷄聲，射干麻黃湯主之。

Z1	射干麻黃湯方

Z3	射干十三枚，一法三兩 麻黃四兩 生薑四兩 細辛 紫苑 款冬花各三兩 五味子半升 大棗，擘，七枚 半夏，大者，洗，八枚，一法半升

Z3	右九味。㕮咀，以水一斗二升，先煮麻黃兩沸，去上沫，納諸藥，煮取三升，去滓，分溫三服。

ZZ	咳逆上氣，時時吐濁，但坐不得眠，皂莢丸主之。

Z1	皂莢丸方

Z3	皂莢八兩，刮去皮，用酥灸

Z3	右一味。末之，蜜丸梧子大。以棗膏和湯服三丸，日三夜一服。

ZZ	上氣脈浮者，厚朴麻黃湯主之,

Z1	厚朴麻黃湯方

Z3	厚朴五兩 麻黃四兩 石膏如鷄子大 杏仁半升 半夏半升 乾薑二兩 細辛二兩 小麥一升 五味子半升。

Z3	右九味。以水一斗二升，先煮小麥熟，去滓，納諸藥，煮取三升。溫服一升，日三服。

ZZ	脈沈者，澤漆湯主之。

Z1	澤漆湯方

Z3	澤漆三斤，以東流水五斗，煮取一斗五升 半夏，洗，半升 紫蔘，一作紫菀，五兩 生薑，切，五兩 白前五兩 甘草 黃芩 人蔘 桂枝，去皮 各三兩。

Z3	右九味。㕮咀，納澤漆汁中，煮取五升，去滓。溫服五合，至夜盡。

ZZ	火逆上氣，咽喉不利，止逆下氣，麥門冬湯主之。

Z1	麥門冬湯方

Z3	麥門冬，去心，七升 半夏一升 人蔘二兩 甘草二兩 粳米三合 大棗十二枚。

Z3	右六味。以水一斗二升，煮取六升。溫服一升，日三夜一服。

ZZ	肺癰，喘不得臥，葶藶大棗瀉肺湯主之。

Z1	葶藶大棗瀉肺湯方

Z3	葶藶，熬令黃色，搗丸如彈子大 大棗十二枚

Z3	右先以水三升，煮棗取二升，去棗，納葶藶，煮取一升，頓服之。

ZZ	咳而胸滿，振寒脈數，咽乾不渴，時出濁唾腥臭，久久吐膿如米粥者，爲肺癰。桔梗湯主之。

Z1	桔梗湯方(亦治喉痺)

Z3	桔梗一兩 甘草二兩

Z3	右二味。以水三升，煮取一升，分溫再服，則吐膿血也。

ZZ	咳而上氣，此爲肺脹。其人喘，目如脫狀，脈浮大者，越婢加半夏湯主之。

Z1	越婢加半夏湯方

Z3	麻黃六兩 石膏半斤 生薑三兩 大棗十五枚 甘草二兩 半夏半升

Z3	右六味。以水六升，先煮麻黃，去上沫，納諸藥，煮取三升，分溫三服。

ZZ	肺脹，咳而上氣，煩躁而喘，脈浮者，心下有水，小靑龍加石膏湯主之。

Z1	小靑龍加石膏湯方

Z3	麻黃 芍藥 桂枝 細辛 甘草 乾薑各三兩 五味子 半夏各半升 石膏二兩

Z3	右九味。以水一斗，先煮麻黃，減二升半，去上沫，納諸藥，煮取三升。强人服一升，羸者減之，日三服，小兒服四合。

DD	附方

EP	外臺炙甘草湯

ZZ	治肺痿涎唾多，心中溫溫液液者。

EP	千金甘草湯。

ZZ	甘草二兩

ZZ	右一味，以水三升，煮減半，分溫三服。

EP	千金生薑甘草湯

ZZ	治肺痿咳唾涎沫不止，咽燥而渴。

ZZ	生薑五兩 人蔘三兩 甘草四兩 大棗十五枚

ZZ	右四味。以水七升，煮取三升，分溫三服。

EP	千金桂枝去芍藥加皁莢湯

ZZ	治肺痿吐涎沫。

ZZ	桂枝 生薑各三兩 甘草二兩 大棗十枚 皁莢，去皮子，炙焦，一枚

ZZ	右五味。以水七升，微微火煮取三升，分溫三服。

EP	外臺桔梗白散

ZZ	治咳而胸滿，振寒脈數，咽乾不渴，時出濁唾醒醉，久久吐膿如米粥者，爲肺癰。

ZZ	桔梗 貝母各三分 巴豆，去皮，熬，硏如脂，一分

ZZ	右三味。爲散，强人飮服半錢匕，羸自減之。病在膈上者吐膿血，膈下者瀉出。若下多不止，飮冷水一杯則定。

EP	千金葦莖湯

ZZ	治咳有微熱，煩滿，胸中甲錯，是爲肺癰。

ZZ	葦莖二升 薏苡仁半升 桃仁五十枚 瓜瓣半升

ZZ	右四味，以水一斗，先煮葦莖得五升，去滓，納諸藥，煮取二升，服一升，再服。當吐如膿。

EP	[ip/葶藶大棗瀉肺湯]

ZZ	肺癰，胸脹滿，一身面目浮腫，鼻塞淸涕出，不聞香臭酸辛，咳逆上氣，喘鳴迫塞，葶藶大棗瀉肺湯主之。(方見上。三日一劑，可至三四劑。此先服小靑龍湯一劑乃進之。小靑龍湯方見咳嗽門中。)

BB	奔豚氣病脈證治 第八

XX	論二首 方三首

ZZ	師曰病奔豚，有吐膿，有驚怖，有火邪，此四部病，皆從驚發得之。

ZZ	師曰奔豚病，從少腹起，上衝咽喉，發作欲死，復環止，皆從驚恐得之。

ZZ	奔豚氣上衝胸，腹痛，往來寒熱，奔豚湯主之。

Z1	奔豚湯方

Z3	甘草 芎藭 當歸各二兩 半夏四兩 黃芩二兩 生葛五兩 芍藥二兩 生薑四兩 甘李根白皮一升

Z3	右九味。以水二斗，煮取五升 。溫服一升，日三夜一服。

ZZ	發汗後，燒鍼令其汗，鍼處被寒，核起而赤者，必發奔豚。氣從少腹上至心，灸其核上各一壯，與桂枝加桂湯主之。

Z1	桂枝加桂湯方

Z3	桂枝五兩 芍藥三兩 甘草二兩，灸 生薑三兩 大棗十二枚

Z3	右五味。以水七升，微火煮取三升，去滓，溫服一升。

ZZ	發汗後，臍下悸者，欲作奔豚，茯苓桂枝甘草大棗湯主之。

Z1	茯苓桂枝甘草大棗湯方

Z3	茯苓半斤 甘草二兩，灸 大棗十五枚 桂枝四兩

Z3	右四味。以甘爛水一斗，先煮茯苓，減二升，內諸藥，煮取三升，去滓。溫服一升，日三服。(甘爛水法。取水二斗，置大盆內，以杓揚之，水上有珠子五六千顆相逐，取用之。)

BB	胸痺心痛短氣病脈證治 第九

XX	論一首 證一首 方十首

ZZ	師曰夫脈當取太過不及，陽微陰弦，卽胸痺而痛，所以然者，責其極虛也。今陽虛知在上焦，所以胸痺，心痛者，以其陰弦故也。

ZZ	平人無寒熱，短氣不足以息者，實也。

ZZ	胸痺之病，喘息咳唾，胸背痛，短氣，寸口脈沈而遲，關上小緊數，栝蔞薤白白酒湯主之。

Z1	栝蔞薤白白酒湯方

Z3	栝蔞實一枚，搗 薤白半升 白酒七升

Z3	右三味，同煮，取二升，分溫再服。

ZZ	胸痺不得臥，心痛徹背者，栝蔞薤白半夏湯主之。

Z1	栝蔞薤白半夏湯方

Z3	栝蔞實一枚 薤白三兩 半夏半升 白酒一斗

Z3	右四味，同煮，取四升，溫服一升，日三服。

ZZ	胸痺心中痞，留氣結在胸，胸滿，脇下逆搶心，枳實薤白桂枝湯主之。人參湯亦主之。

Z1	枳實薤白桂枝湯方

Z3	枳實四枚 厚朴四兩 薤白半升 桂枝一兩 栝蔞一枚，搗

Z3	上五味，以水五升，先煮枳實厚朴，取二升，去滓，內諸藥，煮數沸，分溫三服。

Z1	人參湯方

Z3	人參 甘草 乾薑 白朮 各三兩

Z3	右四味，以水八升，煮取三升，溫服一升，日三服。

ZZ	胸痺，胸中氣塞，短氣，茯苓杏仁甘草湯主之。橘枳薑湯亦主之。

Z1	茯苓杏仁甘草湯方

Z3	茯苓三兩 杏仁五十個 甘草一兩

Z3	右三味，以水一斗，煮取五升，溫服一升，日三服。(不差，更服)

Z1	橘枳薑湯方

Z3	橘皮一斤 枳實三兩 生薑半斤

Z3	右三味，以水五升，煮取二升，分溫再服。

ZZ	胸痺緩急者，薏苡仁附子散主之。

Z1	薏苡附子散方

Z3	薏苡仁十五兩 大附子十枚，炮

Z3	右二味，杵爲散，服方寸匕，日三服。

ZZ	心中痞，諸逆，心懸痛，桂枝生薑枳實湯主之。

Z1	桂薑枳實湯方

Z3	桂枝 生薑各三兩 枳實五枚

Z3	右三味，以水六升，煮取三升，分溫三服。

ZZ	心痛徹背，背痛徹心，烏頭赤石脂丸主之。

Z1	赤石脂丸方

Z3	蜀椒一兩，一法二分 烏頭一分，炮 附子半兩，炮 一法一分 乾薑一兩，一法一分 赤石脂一兩，一法二分

Z3	右五味，末之，蜜丸如梧子大，先食服一丸，日三服。(不知，稍加服。)

DD	附方

EP	九痛丸

ZZ	治九種心痛。

ZZ	附子三兩，炮 生狼牙一兩，炙香 巴豆一兩，去皮心，熬，硏如脂 人參 乾薑 吳茱萸各一兩

ZZ	右六味，末之，煉蜜和丸，如梧子大，酒下，强人初服三丸，日三服，弱者二丸。兼治卒中惡，腹脹痛，口不能言，又治連年積冷，流注心胸痛，並冷衝上氣，落馬墜車血疾等，皆主之。忌口如常法。

BB	腹滿寒疝宿食病脈證治法 第十

XX	論一首 脈證十六條 方十四首

ZZ	趺陽脈微弦，法當腹滿。不滿者必便難，兩胠疼痛，此虛寒從下上也。當以溫藥服之。

ZZ	病者腹滿，按之不痛爲虛，痛者爲實，可下之。舌黃未下者，下之黃自去。

ZZ	腹滿時減，復如故，此爲寒，當與溫藥。

ZZ	病者痿黃，躁而不渴，胸中寒實，而利不止者死。

ZZ	寸口脈弦者，卽脇下拘急而痛，其人嗇嗇惡寒也。

ZZ	夫中寒家，喜欠。其人淸涕出，發熱色和者，善嚔。

ZZ	中寒，其人下利，以裏虛也，欲嚔不能。此人肚中寒。(一云痛)。

ZZ	夫瘦人繞臍痛，必有風冷。穀氣不行，而反下之，其氣必衝。不衝者，心下則痞。

ZZ	病腹滿發熱十日，脈浮而數，飮食如故，厚朴七物湯主之。

Z1	厚朴七物湯方

Z3	厚朴半斤 甘草 大黃各三兩 大棗十枚 枳實五枚 桂枝二兩 生薑五兩

Z3	右七味。以水一斗，煮取四升，溫服八合，日三服。嘔者加半夏五合，下利去大黃，寒多者加生薑至半斤。

ZZ	腹中寒氣，雷鳴切痛，胸脇逆滿，嘔吐，附子粳米湯主之。

Z1	附子粳米湯方

Z3	附子，炮，一枚 半夏半升 甘草一兩 大棗十枚 粳米半升

Z3	右五味，以水八升，煮米熟湯成，去滓，溫服一升，日三服。

ZZ	痛而閉者，厚朴三物湯主之。

Z1	厚朴三物湯方

Z3	厚朴八兩 大黃四兩 枳實五枚

Z3	右三味。以水一斗二升，先煮二味，取五升，納大黃，煮取三升，溫服一升，以利爲度。

ZZ	按之心下滿痛者，此爲實也，當下之。宜大柴胡湯。

Z1	大柴胡湯方

Z3	柴胡半斤 黃芩三兩 芍藥三兩 半夏，洗，半升 枳實，炙，四枚 大黃四兩 大棗十二枚 生薑五兩

Z3	右八味。以水一斗二升，煮取六升，去滓，再煎，取三升，溫服一升，日三服。

ZZ	腹滿不減，減不足言，當須下之。宜大承氣湯。

ZZ	心胸中大寒痛，嘔不能飮食，腹中寒，上衝皮起，出見有頭足，上下痛而不可觸近，大建中湯主之。

Z1	大建中湯方

Z3	蜀椒，炒，去汗，二合 乾薑四兩 人蔘二兩

Z3	右三味。以水四升，煮取二升，去滓，納膠飴一升，微火煎取一升半，分溫再服。如一炊頃，可飮粥二升，後更服。當一日食穈，溫覆之。

ZZ	脇下偏痛，發熱，其脈緊弦，此寒也，以溫藥下之。宜大黃附子湯。

Z1	大黃附子湯方

Z3	大黃三兩 附子，炮，三枚 細辛二兩

Z3	右三味。以水五升，煮取二升，分溫三服，若强人，煮取二半升，分溫三服。服後如人行四五里，進一服。

ZZ	寒氣厥逆，赤丸主之。

Z1	赤丸方

Z3	茯苓四兩 半夏，洗，四兩，一方用桂 烏頭，炮，二兩 細辛一兩，千金作人參 附子，炮，去皮，二兩 射罔一枚如棗大

Z3	右六味。末之，納眞朱爲色，煉蜜和丸，如麻子大。先食酒飮服一丸，日再夜一服。不知，二丸爲度。

ZZ	腹痛，脈弦而緊，弦則衛氣不行，卽惡寒，緊則不欲食，邪正相搏，卽爲寒疝。繞臍痛。若發則白汗出，手足厥冷，其脈沈弦者，大烏頭煎主之。

Z1	大烏頭煎方

Z3	烏頭，熬，去皮，不㕮咀 大者五枚

Z3	右一味。以水三升，煮取一升，去滓，納蜜二升，煎令水氣盡，取二升。强人服七合，弱人服五合。不差，明日再服。不可一日再服。

ZZ	寒疝，腹中痛及脇痛，裏急者，當歸生薑羊肉湯主之。

Z1	當歸生薑羊肉湯方

Z3	當歸三兩 生薑五兩 羊肉一斤

Z3	右三味。以水八升，煮取三升，溫服七合，日三服。若寒多者，加生薑成一斤，腹痛而嘔者，加橘皮二兩，白朮一兩。加生薑者，亦加水五升，煮取三升，二合服之。

ZZ	寒疝，腹中痛，逆冷，手足不仁，若身疼痛，灸刺諸藥不能治，抵當烏頭桂枝湯主之。

Z1	烏頭桂枝湯方

Z3	烏頭，實者去角，五枚

Z3	右一味。以蜜二斤，煎減半，去滓，以桂枝湯五合解之，得一升後，初服二合，不知則服三合。又不知，復加至五合。其知者，如醉狀，得吐者，爲中病。

Z1	桂枝湯方

Z3	桂枝，去皮，三兩 芍藥三兩 甘草，灸，二兩 生薑三兩 大棗十二枚

Z3	右五味。剉，以水七升，微火煮取三升，去滓。

ZZ	夫脈浮而緊乃弦，狀如弓弦，按之不移，脈數弦者，當下其寒，脈雙弦而遲者，必心下堅，脈大而緊者，陽中有陰，可下之。

Z1	附方

Z2	外臺烏頭湯

Z3	治寒疝腹中絞痛，賊風入腹攻五藏，拘急不得轉側，叫號發作有時，使人陰縮，手足厥逆。

Z2	外臺柴胡桂枝湯方

Z3	治心腹卒中痛者。

Z3	柴胡四兩 黃芩 人蔘 芍藥 桂枝 生薑各一兩半 甘草一兩 半夏二合半 大棗六枚

Z3	右九味。以水六升，煮取三升，溫服一升，日三服。

Z2	外臺走馬湯

Z3	治中惡心痛腹脹，大便不通。

Z3	巴豆，去皮心，熬，二枚 杏仁二枚

Z3	右二味。以綿纏，搥令碎，熱湯二合，捻取白汁飮之，當下。老小量之。通治飛尸鬼擊病。

ZZ	問曰人病有宿食，何以別之。師曰寸口脈浮而大，按之反濇，尺中亦微而濇，故知有宿食，大承氣湯主之。

ZZ	脈緊者，如轉索無常者，有宿食也。

ZZ	脈緊，頭痛風寒，腹中有宿食不化也。

ZZ	脈數而滑者，實也，此有宿食，下之愈。宜大承氣湯。

ZZ	下利不欲食者，有宿食故也，當下之。宜大承氣湯。

ZZ	宿食在上腕，當吐之。宜瓜蒂散。

Z1	瓜蒂散方

Z3	瓜蒂，熬黃，一分 赤小豆，煮，一分

Z3	右二味。杵爲散，取一錢匕，以香豉一合熱湯七合，煮取汁，和散一錢匕，溫服之。不吐者，少加之，快吐乃止。亡血虛家，不可與之。

BB	五藏風寒積聚病脈證幷治 第十一

XX	論二首 脈證十七條 方二首

ZZ	肺中風者，口燥而喘，身運而重，冒而腫脹。

ZZ	肺中寒，吐濁涕。

ZZ	肺死藏，浮之虛，按之弱如葱葉，下無根者，死。

ZZ	肝中風者，頭目瞤，兩脇痛，行常傴，令人嗜甘。

ZZ	肝中寒者，兩臂不擧，舌本燥，喜太息，胸中痛，不得轉側，食則吐而汗出也。(脈經千金云時盜汗，欬，食已吐其汁。)

ZZ	肝死藏，浮之弱，按之如索不來，或曲如蛇行者，死。

ZZ	肝着，其人常欲蹈其胸上，先未苦時，但欲飮熱。旋覆花湯主之。(臣億等校諸本旋覆花湯方，皆同)

ZZ	心中風者，翕翕發熱，不能起，心中饑，食卽嘔吐。

ZZ	心中寒者，其人苦病心如噉蒜狀，劇者心痛徹背，背痛徹心，譬如蠱注。其脈浮者，自吐乃愈。

ZZ	心傷者，其人勞倦，卽頭面赤而下重，心中痛而自煩，發熱，當臍跳，其脈弦。此爲心藏傷所致也。

ZZ	心死藏，浮之實如麻豆，按之益躁疾者，死。

ZZ	邪哭使魂魄不安者，血氣少也。血氣少者屬于心。心氣虛者，其人則畏，合目欲眠，夢遠行，而精神離散，魂魄妄行。陰氣衰者爲癲，陽氣衰者爲狂。

ZZ	脾中風者，翕翕發熱，形如醉人，腹中煩重，皮目瞤瞤而短氣。

ZZ	脾死藏，浮之大堅，按之如覆盃潔潔，狀如搖者，死。(臣億等詳五藏各有中風中寒，今脾只載中風，腎中風中寒俱不載者，以古文簡亂極多。去古旣遠，無文可以補綴也)

ZZ	趺陽脈浮而濇，浮則胃氣强，濇則小便數，浮濇相搏，大便則堅，其脾爲約。麻子仁丸主之。

Z1	麻子仁丸方

Z3	麻子仁二升 芍藥半斤 枳實一斤 大黃一斤 厚朴一尺 杏仁一升

Z3	右六味，末之，煉蜜和丸梧子大，飮服十丸，日三，以知爲度。

ZZ	腎著之病，其人身體重，腰中冷，如坐水中，形如水狀，反不渴，小便自利，飮食如故。病屬下焦，身勞汗出，衣(一作表)裏冷濕，久久得之。腰以下冷痛，腹重如帶五千錢，甘薑苓朮湯主之。

Z1	甘草乾薑茯苓白朮湯方

Z3	甘草 白朮各二兩 乾薑 茯苓各四兩

Z3	右四味，以水五升，煮取三升，分溫三服，腰中卽溫。

ZZ	腎死藏，浮之堅，按之亂如轉丸，益下入尺中者，死。

ZZ	問曰三焦竭部，上焦竭善噫，何謂也。師曰上焦受中焦氣未和，不能消穀，故能噫耳。下焦竭，卽遺溺失便，其氣不和，不能自禁制。不須治，久則愈。

ZZ	師曰熱在上焦者，因咳爲肺痿，熱在中焦者，則爲堅，熱在下焦者，則尿血，亦令淋秘不通。大腸有寒者，多鶩溏，有熱者，便腸垢。小腸有寒者，其人下重便血，有熱者，必痔。

ZZ	問曰病有積，有聚，其䅽氣，何謂也。師曰積者，藏病也，終不移。聚者，府病也，發作有時，展轉痛移，爲可治。䅽氣者，脇下痛，按之則愈，復發爲䅽氣。諸積大法，脈來細而附骨者，乃積也。寸口積在胸中，微出寸口，積在喉中。關上，積在臍傍，上關上，積在心下，微下關，積在少腹。尺中，積在氣衝。脈出左，積在左，脈出右，積在右，脈兩出，積在中央。各以其部處之。

BB	痰飮咳嗽病脈證幷治 第十二

XX	論一首 脈證二十一條 方十八首

ZZ	問曰夫飮有四，何謂也。師曰有痰飮，有懸飮，有溢飮，有支飮。問曰四飮何以爲異。師曰其人素盛今瘦，水走腸間，瀝瀝有聲，謂之痰飮。飮後水流在脇下，咳唾引痛，謂之懸飮。飮水流行，歸於四肢，當汗出而不汗出，身體疼重，謂之溢飮。咳逆倚息，短氣不得臥，其形如腫，謂之支飮。

ZZ	水在心，心下堅築，短氣，惡水不欲飮。水在肺，吐涎沫，欲飮水。水在脾，少氣身重。水在肝，脇下支滿，嚔而痛。水在腎，心下悸。

ZZ	夫心下留飮，其人背寒冷如手大。留飮者，脇下痛引缺盆，咳嗽則輙已(一作轉甚)。胸中有留飮，其人短氣而渴，四肢歷節痛。脈沈者，有留飮。

ZZ	膈上病痰，滿喘咳吐，發則寒熱，背痛腰疼，目泣自出，其人振振身瞤劇，必有伏飮。

ZZ	夫病人飮水多，必暴喘滿。凡食少飮多，水停心下，甚者則悸，微者短氣。脈雙弦者，寒也，皆大下後善虛。脈偏弦者，飮也。

ZZ	肺飮不弦，但苦喘短氣。支飮亦喘而不能臥，加短氣，其脈平也。

ZZ	病痰飮者，當以溫藥和之。心下有痰飮，胸脇支滿，目眩，苓桂朮甘湯主之。

Z1	苓桂朮甘湯

Z3	茯苓四兩 桂枝 白朮各三兩 甘草二兩

Z3	右四味，以水六升，煮取三升，分溫三服，小便則利。

ZZ	夫短氣，有微飮，當從小便去之，苓桂朮甘湯主之。腎氣丸亦主之。

ZZ	病者脈伏，其人欲自利，利反快。雖利，心下續堅滿，此爲留飮欲去故也，甘遂半夏湯主之。

Z1	甘遂半夏湯方

Z3	甘遂大者三枚 半夏十二枚，以水一升，煮取半升，去滓 芍藥五枚 甘草如指大一枚，炙，一本無

Z3	右四味，以水二升，煮取半升，去滓，以蜜半升，和藥汁煎取八合，頓服之。

ZZ	脈浮而細滑，傷飮。

ZZ	脈弦數，有寒飮，冬夏難治。

ZZ	脈沈而弦者，懸飮內痛。病懸飮者，十棗湯主之。

Z1	十棗湯方

Z3	莞花，熬 甘遂 大戟 各等分

Z3	右三味，搗篩，以水一升五合，先煮肥大棗十枚，取八合，去滓，內藥末，强人服一錢匕，羸人服半錢，平旦溫服之，不下者，明日更加半錢，得快下後，糜粥自養。

ZZ	病溢飮者，當發其汗，大靑龍湯主之。小靑龍湯亦主之。

Z1	大靑龍湯方

Z3	麻黃六兩 去節 桂枝二兩，去皮 甘草二兩，炙 杏仁四十個，去皮尖 生薑三兩 大棗十二枚 石膏如鷄子大，碎

Z3	右七味，以水九升，先煮麻黃，減二升，去上沫，內諸藥，煮取三升，去滓，溫服一升，取微似汗。汗多者，溫粉粉之。

Z1	小靑龍湯方

Z3	麻黃去節，三兩 芍藥三兩 五味子半升 乾薑三兩 甘草三兩，炙 細辛三兩 桂枝三兩，去皮 半夏半升，湯洗

Z3	右八味，以水一斗，先煮麻黃減二升，去上沫，內諸藥，煮取三升，去滓，溫服一升。

ZZ	膈間支飮，其人喘滿，心下痞堅，面色黧黑，其脈沈緊，得之數十日，醫吐下之不愈，木防己湯主之。虛者卽愈，實者三日復發，復與不愈者，宜木防己湯去石膏加茯苓芒硝湯主之。

Z1	木防己湯方

Z3	木防己三兩 石膏十二枚，如鷄子大十二枚 如鷄子大 桂枝二兩 人參四兩

Z3	右四味，以水六升，煮取二升，分溫再服。

Z1	木防己加茯苓芒硝湯方

Z3	木防己 桂枝各二兩 人參 茯苓各四兩 芒硝三合

Z3	右五味，以水六升，煮取二升，去滓，內芒硝，再微煎，分溫再服，微利則愈。

ZZ	心下有支飮，其人苦冒眩，澤瀉湯主之。

Z1	澤瀉湯方

Z3	澤瀉五兩 白朮二兩

Z3	右二味，以水二升，煮取一升，分溫再服。

ZZ	支飮胸滿者，厚朴大黃湯主之。

Z1	厚朴大黃湯方

Z3	厚朴一尺 大黃六兩 枳實四枚

Z3	右三味，以水五升，煮取二升，分溫再服。

ZZ	支飮不得息，葶藶大棗瀉肺湯主之。(方見肺癰中)

ZZ	嘔家本渴，渴者爲欲解，今反不渴，心下有支飮故也，小半夏湯方主之。(千金云小半夏加茯苓湯)

Z1	小半夏湯方

Z3	半夏一升 生薑半斤

Z3	右二味，以水七升，煮取一升半，分溫再服。

ZZ	腹滿，口舌乾燥，此腸間有水氣，己椒藶黃丸主之。

Z1	防己椒目葶藶大黃丸方

Z3	防己 椒目 葶藶，熬 大黃各一兩

Z3	右四味，末之，蜜丸如梧子大，先食飮服一丸，日三服，稍增，口中有津液。渴者加芒硝半兩。

ZZ	卒嘔吐，心下痞，隔間有水，眩悸者，小半夏加茯苓湯主之。

Z1	小半夏加茯苓湯方

Z3	半夏一升 生薑半斤 茯苓三兩，一法四兩

Z3	右三味，以水七升，煮取一升五合，分溫再服。

ZZ	假令瘦人，臍下有悸，吐涎沫而癲眩，此水也，五苓散主之。

Z1	五苓散方

Z3	澤瀉一兩一分 猪苓三分，去皮 茯苓三分 白朮三分 桂二分，去皮

Z3	右五味爲末，白飮服方寸匕，日三服，多服煖水，汗出愈。

DD	附方

EP	外臺茯苓飮

ZZ	治心胸中有停痰宿水，自吐出水後，心胸間虛，氣滿不能食，消痰氣，令能食。

ZZ	茯苓 人參 白朮各三兩 枳實二兩 橘皮二兩半 生薑四兩

ZZ	右六味，水六升，煮取一升八合，分溫三服，如人行八九里，進之。

ZZ	咳家其脈眩，爲有水，十棗湯主之。(方見上)

ZZ	夫有支飮家，咳煩，胸中痛者，不卒死，至一百日一歲，宜十棗湯。

ZZ	久咳數歲，其脈弱者，可治。實大數者，死。其脈虛者，必苦冒，其人本有支飮在胸中故也，治屬飮家。

ZZ	咳逆，倚息不得臥，小淸龍湯主之。(方見上及肺癰中)。

ZZ	靑龍湯下已，多唾口燥，寸脈沈，尺脈微，手足厥逆，氣從小腹上衝胸咽，手足痺，其面翕熱如醉狀，因復下流陰股，小便難，時復冒者，與茯苓桂枝五味子甘草湯，治其氣衝。

Z1	桂苓五味甘草湯方

Z3	茯苓四兩 桂枝四兩，去皮 甘草，炙，三兩 五味子半升

Z3	右四味，以水八升，煮取三升，去滓，分溫三服。

ZZ	衝氣卽低，而反更咳，胸滿者，用桂苓五味甘草湯，去桂加乾薑，細辛以治其咳滿。

Z1	苓甘五味薑辛湯方

Z3	茯苓四兩 甘草 乾薑 細辛各三兩各三兩 五味子半升

Z3	右五味，以水八升，煮取三升，去滓，溫服半升，日三服。

ZZ	咳滿卽止，而更復渴，衝氣復發者，以細辛，乾薑爲熱藥也。服之當遂渴，而渴反止者，爲支飮也。支飮者，法當冒，冒者必嘔，嘔者復內半夏，以去其水。

Z1	苓甘五味薑辛半夏湯方

Z3	茯苓四兩 甘草 細辛 乾薑各二兩 半夏 五味各半升

Z3	右六味，以水八升，煮取三升，去滓，溫服半升，日三服。

ZZ	水去嘔止，其人形腫者，加杏仁主之。其證應內麻黃，以其人遂痺，故不內之。若逆而內之者，必厥，所以然者，以其人血虛，麻黃發其陽故也。

Z1	苓甘五味加薑辛半夏杏仁湯方

Z3	茯苓四兩 甘草 乾薑 細辛各三兩 五味 半夏 杏仁各半升

Z3	右七味，以水一斗，煮取三升，去滓，溫服半升，日三服。

ZZ	若面熱如醉，此爲胃熱上衝熏其面，加大黃以利之。

Z1	苓甘五味加薑辛半杏大黃湯方

Z3	茯苓四兩 甘草二兩 乾薑 細辛各三兩 五味 半夏 杏仁各半升 大黃三兩

Z3	右八味，以水一斗，煮取三升，去滓，溫服半升，日三服。

ZZ	先渴後嘔，爲水停心下，此屬飮家，小半夏茯苓湯主之。(方見上)。

BB	消渴小便不利淋病脈證幷治 第十三

XX	脈證九條 方六首

ZZ	厥陰之爲病，消渴，氣上衝心，心中疼熱，飢而不欲食，食則吐，下之不肯止。

ZZ	寸口脈浮而遲，浮卽爲虛，遲卽爲勞，虛則衛氣不足，勞則榮氣竭。趺陽脈浮而數，浮卽爲氣，數卽消穀而大堅，氣盛則溲數，溲數卽堅，堅數相搏，卽爲消渴。

ZZ	男子消渴，小便反多，以飮一斗，小便一斗，腎氣丸主之。(方見脚氣中)

ZZ	脈浮，小便不利，微熱，消渴者，宜利小便發汗，五苓散主之。渴欲飮水，水入則吐者，名曰水逆，五苓散主之。

ZZ	渴欲飮水不止者，文蛤散主之。

Z1	文蛤散方

Z3	文蛤五兩

Z3	右一味，杵爲散，以沸湯五合，和服方寸匕。

ZZ	淋之爲病，小便如粟狀，小腹弦急痛引臍中。

ZZ	趺陽脈數，胃中有熱，卽消穀引食，大便必堅，小便卽數。

ZZ	淋家不可發汗，發汗則必便血。

ZZ	小便不利者，有水氣，其人若渴，用栝蔞瞿麥丸主之。

Z1	栝蔞瞿麥丸方

Z3	栝蔞根二兩 茯苓 薯蕷各三兩 附子一枚，炮 瞿麥一兩

Z3	右五味，末之，煉蜜丸梧子大，飮服三丸，日三服，不知，增至七八丸，以小便利，腹中溫爲知。

ZZ	小便不利，蒲灰散主之，滑石白魚散，茯苓戎鹽湯並主之。

Z1	蒲灰散方

Z3	蒲灰七分 滑石三分

Z3	右二味，杵爲散，飮服方寸匕，日三服。

Z1	滑石白魚散方

Z3	滑石二分 亂髮二分，燒 白魚二分

Z3	右三味，杵爲散，飮服半錢匕，日三服。

Z1	茯苓戎鹽湯方

Z3	茯苓半斤 白朮二兩 戎鹽彈丸大，一枚

Z3	右三味，先將茯苓，白朮煎成，入戎鹽，再煎，分溫三服。

ZZ	渴欲飮水，口乾舌燥者，白虎加人參湯主之。

ZZ	脈浮發熱，渴欲飮水，小便不利者，猪苓湯主之。

Z1	猪苓湯方

Z3	猪苓去皮 茯苓 阿膠 滑石 澤瀉 各一兩

Z3	右五味，以水四升，先煮四味，取二升，去滓，內膠烊消，溫服七合，日三服。

BB	水氣病脈證幷治 第十四

XX	論七首 脈證五條 方八首

ZZ	師曰病有風水，有皮水，有正水，有石水，有黃汗。風水，其脈自浮，外證骨節疼痛，惡風。皮水，其脈亦浮，外證胕腫，按之沒指，不惡風，其腹如鼓，不渴，當發其汗。正水，其脈沈遲，外證自喘。石水，其脈自沈，外證腹滿不喘。黃汗，其脈沈遲，身發熱，胸滿，四肢頭面腫，久不愈，必致癰膿。

ZZ	脈浮而洪，浮則爲風，洪則爲氣。風氣相搏，風强則爲隱疹，身體爲痒。痒爲泄風，久爲痂癩。氣强則爲水，難以俛仰。風氣相擊，身體洪腫，汗出乃愈。惡風則虛，此爲風水。不惡風者，小便通利，上焦有寒，其口多涎，此爲黃汗。

ZZ	寸口脈沈滑者，中有水氣，面目腫大，有熱，名曰風水。視人之目褁上微擁，如蠶新臥起狀，其頸脈動，時時咳，按其手足上，陷而不起者，風水。

ZZ	太陽病，脈浮而緊，法當骨節疼痛。反不疼，身體反重而酸，其人不渴，汗出卽愈，此爲風水。惡寒者，此爲極虛，發汗得之。渴而不惡寒者，此爲皮水。身重而冷，狀如周痺。胸中窒，不能食，反聚痛，暮躁不得眠，此爲黃汗。痛在骨節，咳而喘，不渴者，此爲脾脹。其狀如腫，發汗卽愈。然諸病此者，渴而下利，小便數者，皆不可發汗。

ZZ	裏水者，一身面目黃腫，其脈沈，小便不利。故令病水。假如小便自利，此亡津液，故令渴也。越婢加朮湯主之。

ZZ	跌陽脈當伏，今反緊，本自有寒，疝瘕腹中痛，醫反下之。下之卽胸滿短氣。

ZZ	跌陽脈當伏，今反數，本自有熱，消穀小便數，今反不利，此欲作水。

ZZ	寸口脈浮而遲，浮脈則熱，遲脈則潛，熱潛相搏，名曰沈。跌陽脈浮而數，浮脈卽熱，數脈卽止，熱止相搏，名曰伏。沈伏相搏，名曰水。沈則絡脈虛，伏則小便難，虛難相搏，水走皮膚，卽爲水矣。

ZZ	寸口脈弦而緊，弦則衛氣不行，卽惡寒，水不沾流，走于腸間。

ZZ	少陰脈緊而沈，緊則爲痛，沈則爲水，小便則難。脈得諸沈，當責有水，身體腫重。水病脈出者，死。

ZZ	夫水病人，目下有臥蠶，面目鮮澤，脈伏，其人消渴。病水腹大，小便不利，其脈沈絶者，有水，可下之。

ZZ	問曰病下利後，渴飮水，小便不利，腹滿因腫者，何也。答曰此法當病水。若小便自利及汗出者，自當愈。

ZZ	心水者，其身重而少氣，不得臥，煩而躁，其人陰腫。

ZZ	肝水者，其腹大，不能自轉側，脇下腹痛，時時津液微生，小便續通。

ZZ	肺水者，其身腫，小便難，時時鴨溏。

ZZ	脾水者，其腹大，四肢苦重，津液不生，但苦少氣小便難。

ZZ	腎水者，其腹大，臍腫腰痛，不得溺，陰下濕如牛鼻上汗，其足逆冷，面反瘦。

ZZ	師曰諸有水者，腰以下腫，當利小便，腰以上腫，當發汗乃愈。

ZZ	師曰寸口脈沈而遲，沈則爲水，遲則爲寒，寒水相搏。跌陽脈伏，水穀不化，脾氣衰則鶩溏，胃氣衰則身腫。少陽脈卑，少陰脈細，男子則小便不利，婦人則經水不通。經爲血，血不利則爲水。名曰血分。

ZZ	問曰病者苦水，面目身體四肢皆腫，小便不利，脈之，不言水，反言胸中痛，氣上衝咽，狀如灸肉，當微咳喘。審如師言，其脈何類。

ZZ	師曰寸口脈沈而緊，沈爲水，緊爲寒，沈緊相搏，結在關元。始時當微，年盛不覺，陽衰之後，營衛相干，陽損陰盛，結寒微動，腎氣相衝，咽喉塞噎，脇下急痛。醫以爲留飮而大下之，氣擊不去，其病不除。後重吐之，胃家虛煩，咽燥欲飮水，小便不利，水穀不化，面目手足浮腫。又與葶藶丸下水，當時如小差，食飮過度，腫腹如前，胸脇苦痛，象若奔㹠，其水揚溢，則浮咳喘逆。當先攻擊衝氣，令止，乃治咳。咳止，則喘自差。先治新病，病當在後。

ZZ	風水，脈浮身重，汗出惡風者，防己黃芪湯主之。

Z1	防己黃芪湯方

Z3	防己一兩 黃芪一兩一分 白朮三分 甘草半兩，炙

Z3	右剉，每服五錢匕，生薑四片，棗一枚，水盞半，煎取八分，去滓，溫服，良久再服。

ZZ	風水惡風，一身悉腫，脈浮不渴，續無汗出，無大熱，越婢湯主之。

Z1	越婢湯方

Z3	麻黃六兩 石膏半斤 生薑參兩 大棗十五枚 甘草二兩

Z3	右五味。以水六升，先煮麻黃，去上沫，內諸藥，煮取三升，分溫三服。惡風者，加附子一枚炮，風水加朮四兩。

ZZ	皮水爲病，四肢腫，水氣在皮膚中，四肢聶聶動者，防己茯苓湯主之。

Z1	防己茯苓湯方

Z3	防己三兩 黃芪三兩 桂枝三兩 茯苓六兩 甘草二兩

Z3	右五味。以水六升，煮取二升，分溫三服。

ZZ	裏水，越婢加朮湯主之。甘草麻黃湯亦主之。

Z1	越婢加朮湯方(見上於內加白朮四兩。又見脚氣中。)

Z1	甘草麻黃湯方

Z3	甘草二兩 麻黃四兩

Z3	右二味。以水五升，先煮麻黃，去上沫，內甘草，煮取三升，溫服一升，重覆汗出，不汗，再服，愼風寒。

ZZ	水之爲病，其脈沈小，屬少陰，浮者爲風，無水，虛脹者，爲氣。水，發其汗卽已，脈沈者，宜麻黃附子湯，浮者，宜杏子湯。

Z1	麻黃附子湯方

Z3	麻黃三兩 甘草二兩 附子一枚，炮

Z3	右三味。以水七升，先煮麻黃，去上沫，內諸藥，煮取二升半，溫服八分，日三服。

Z1	杏子湯方(未見。恐是麻黃杏仁甘草石膏湯)

ZZ	厥而皮水者，蒲灰散主之。(方見消渴中)

ZZ	問曰黃汗之爲病，身體腫，發熱汗出而渴，狀如風水，汗沾衣，色正黃如蘗汁，脈自沈。何從得之。師曰以汗出入水中浴，水從汗孔入，得之。宜芪芍桂酒湯主之。

Z1	黃芪芍藥桂枝苦酒湯方

Z3	黃芪五兩 芍藥三兩 桂枝三兩

Z3	右三味。以苦酒一升，水七升，相和，煮取三升，溫服一升，當心煩，服至六七日，乃解。若心煩不止者，以苦酒阻故也。(一方用美酒醯代苦酒)

ZZ	黃汗之病，兩脛自冷，假令發熱，此屬歷節。食已汗出，又身常暮臥盜汗出者，此勞氣也。若汗出已，反發熱者，久久其身必甲錯，發熱不止者，必生惡瘡。若身重汗出已，輙輕者，久久必身瞤，瞤卽胸中痛。又從腰以上必汗出，下無汗，腰髖弛痛，如有物在皮中狀，劇者不能食。身疼重，煩躁，小便不利，此爲黃汗，桂枝加黃芪湯主之。

Z1	桂枝加黃芪湯方

Z3	桂枝 芍藥各三兩 甘草二兩 生薑三兩 大棗十二枚 黃芪二兩

Z3	右六味。以水八升，煮取三升，溫服一升，須臾飮熱稀粥一升餘，以助藥力，溫服取微汗，若不汗，更服。

ZZ	師曰寸口脈遲而濇，遲則爲寒，濇爲血不足。跌陽脈微而遲，微則爲氣，遲則爲寒，寒氣不足，則手足逆冷，手足逆冷，則營衛不利，營衛不利，則腹滿脇鳴相逐，氣轉膀胱，營衛俱勞。陽氣不通，卽身冷，陰氣不通，卽骨疼，陽前通，則惡寒，陰前通，則痺不仁，陰陽相得，其氣乃行。大氣一轉，其氣乃散。實則失氣，虛則遺溺，名曰氣分。

ZZ	氣分，心則堅大如盤，邊如旋杯，水飮所作，桂枝去芍藥加麻辛附子湯主之。

Z1	桂甘薑棗麻辛附子湯方

Z3	桂枝三兩 生薑三兩 甘草二兩 大棗十二枚 麻黃二兩 細辛二兩 附子一枚，炮

Z3	右七味。以水七升，煮麻黃，去上沫，內諸藥，煮取二升，分溫三服。當汗出，如蟲行皮中，卽愈。

ZZ	心下堅大如盤，邊如旋盤，水飮所作，枳朮湯主之。

Z1	枳朮湯方

Z3	枳實七枚 白朮二兩

Z3	右二味。以水五升，煮取三升，分溫三服，腹中耎，卽當散也。

DD	附方

EP	外臺防己黃芪湯

ZZ	治風水，脈浮爲在表，其人或頭汗出，表無他病。病者但下重，從腰以上爲和，腰以下當腫及陰，難以屈伸。(方見風濕中)

BB	黃疸病脈證幷治 第十五

XX	論二首 脈證十四條 方七首

ZZ	寸口脈浮而緩，浮則爲風，緩則爲痺，痺非中風，四肢苦煩，脾色必黃。瘀熱以行。

ZZ	趺陽脈緊而數，數則爲熱，熱則消穀，緊則爲寒，食卽爲滿。尺脈浮爲傷腎，趺陽脈緊爲傷脾，風寒相搏。

ZZ	食穀卽眩，穀氣不消，胃中苦濁，濁氣下流，小便不通。陰被其寒，熱流膀胱，身體盡黃，名曰穀疸。

ZZ	額上黑，微汗出，手足中熱，薄暮卽發，膀胱急，小便自利，名曰女勞疸。腹如水狀不治。

ZZ	心中懊憹而熱，不能食，時欲吐，名曰酒疸。

ZZ	陽明病，脈遲者，食難用飽，飽則發煩頭眩，小便必難。此欲作穀疸。雖下之，腹滿如故，所以然者，脈遲故也。

ZZ	夫病酒黃疸，必小便不利。其候心中熱，足下熱。是其證也。

ZZ	酒黃疸者，或無熱，請言了，腹滿欲吐，鼻燥。其脈浮者，先吐之，沈弦者，先下之。

ZZ	酒疸，心中熱，欲嘔者，吐之愈。

ZZ	酒疸，下之，久久爲黑疸，目靑面黑，心中如噉蒜虀狀，大便正黑，皮膚爪之不仁。其脈浮弱，雖黑微黃，故知之。

ZZ	師曰病黃疸，發熱煩喘，腹滿口燥者，以病發時，火劫其汗，兩熱所得。然黃家所得，從濕得之。一身盡發熱而黃，肚熱，熱在裏，當下之。

ZZ	脈沈，渴欲飮水，小便不利者，皆發黃。

ZZ	腹滿，舌痿黃，燥不得睡，屬黃家。(舌痿疑作身痿)

ZZ	黃疸之病，當以十八日爲期，治之十日以上瘥。反劇爲難治。

ZZ	疸而渴者，其疸難治，疸而不渴者，其疸可治。發於陰部，其人必嘔，陽部，其人振寒而發熱也。

ZZ	穀疸之爲病，寒熱不食，食卽頭眩，心胸不安，久久發黃爲穀疸。茵蔯蒿湯主之。

Z1	茵蔯蒿湯方

Z3	茵蔯蒿六兩 梔子十四枚 大黃二兩

Z3	右三味。以水一斗，先煮茵蔯，減六升，內二味，煮取三升，去滓，分溫三服。小便當利，尿如皂角汁狀皂角汁，色正赤。一宿腹減，黃從小便去也。

ZZ	黃家日晡所發熱，而反惡寒，此爲女勞得之。膀胱急，少腹滿，身盡黃，額上黑，足下熱，因作黑疸。其腹脹如水狀，大便必黑，時溏，此女勞之病，非水也。腹滿者難治。消石礬石散主之。

Z1	消石礬石散方

Z3	消石 礬石，燒 等分

Z3	右二味爲散。以大麥粥汁，和服方寸匕，日三服。病隨大小便去，小便正黃，大便正黑，是候也。

ZZ	酒黃疸，心中懊憹，或熱痛，梔子大黃湯主之。

Z1	梔子大黃湯方

Z3	梔子十四枚 大黃一兩 枳實五枚 豆豉一升

Z3	右四味。以水六升，煮取二升，分溫三服。

ZZ	諸病黃家，但利其小便。假令脈浮，當以汗解之，宜桂枝加黃芪湯主之。(方見水病中)

ZZ	諸黃，猪膏髮煎主之。

Z1	猪膏髮煎方

Z3	猪膏半斤 亂髮如雞子大，三枚

Z3	右二味。和膏中煎之，髮消藥成。分再服。病從小便出。

ZZ	黃疸病，茵陳五苓散主之。(一本云茵蔯湯及五苓散幷主之)

Z1	茵陳五苓散方

Z3	茵蔯蒿末十分 五苓散五分。(方見痰飮中)

Z3	右二物。和，先食飮服方寸匕，日三服。

ZZ	黃疸腹滿，小便不利而赤，自汗出，此爲表和裏實，當下之。宜大黃硝石湯。

Z1	大黃硝石湯方

Z3	大黃 黃蘖 硝石各四兩 梔子十五枚

Z3	右四味。以水六升，煮取二升，去滓，內消，更煮取一升，頓服。

ZZ	黃疸病，小便色不變欲自利，腹滿而喘，不可除熱。熱除必噦。噦者，小半夏湯主之。(方見痰飮中)

ZZ	諸黃，腹痛而嘔者，宜柴胡湯。(必小柴胡湯，方見嘔吐中)

ZZ	男子黃，小便自利，當與虛勞小建中湯。(方見虛勞中)

DD	附方

EP	瓜蒂湯

ZZ	治諸黃。(方見暍病中)

EP	千金麻黃醇酒湯

ZZ	治黃疸。

ZZ	麻黃三兩

ZZ	右一味。以美淸酒五升，煮取二升半，頓服盡。冬月用酒，春月用水煮之。

BB	驚悸吐衄下血胸滿瘀血病脈證治 第十六

XX	脈證十二條 方五首

ZZ	寸口脈動而弱，動則爲驚，弱則爲悸。

ZZ	師曰尺脈浮，目睛暈黃，衄未止，暈黃去，目睛慧了，知衄今止。

ZZ	又曰從春至夏，衄者，太陽，從秋至冬，衄者，陽明。衄家不可汗，汗出必額上陷，脈緊急，直視不能眴，不得眠。

ZZ	病人面無色，無寒熱。脈沈弦者，衄。浮弱，手按之絶者，下血。煩咳者，必吐血。

ZZ	夫吐血，咳逆上氣，其脈數而有熱，不得臥者，死。

ZZ	夫酒客咳者，必致吐血，此因極飮過度所致也。寸口脈弦而大，弦則爲減，大則爲芤，減則爲寒，芤則爲虛，寒虛相擊，此名曰革，婦人則半産漏下，男子則亡血。

ZZ	亡血不可發其表，汗出卽寒慄而振。

ZZ	病人胸滿唇痿，舌靑口燥，但欲嗽水不欲嚥，無寒熱，脈微大來遲，腹不滿，其人言我滿，爲有瘀血。病者如熱狀，煩滿，口乾燥而渴，其脈反無熱，此爲陰伏，是瘀血也，當下之。

ZZ	火邪者，桂枝去芍藥加蜀漆牡蠣龍骨救逆湯主之。

Z1	桂枝救逆湯方

Z3	桂枝三兩，去皮 甘草二兩，炙 生薑三兩 牡蠣五兩，熬 龍骨四兩 大棗十二枚 蜀漆三兩，洗，去腥

Z3	右爲末，以水一斗二升，先煮蜀漆，減二升，內諸藥，煮取三升，去滓，溫服一升。

ZZ	心下悸者，半夏麻黃丸主之。

Z1	半夏麻黃丸方

Z3	半夏 麻黃 等分

Z3	右二味，末之，煉煉蜜和丸，小豆大，飮服三丸，日三服。

ZZ	吐血不止者，柏葉湯主之。

Z1	柏葉湯方

Z3	柏葉 乾姜各三兩 艾三把

Z3	右三味，以水五升，取馬通汁一升，合煮，取一升，分溫再服。

ZZ	下血，先便後血，此遠血也，黃土湯主之。(亦主吐血衄血)

Z1	黃土湯方

Z3	甘草 乾地黃 白朮 附子，炮 阿膠 黃芩各三兩 竈中黃土半斤

Z3	右七味，以水八升，煮取三升，分溫而服。

ZZ	下血，先血後便，此近血也，赤小豆當歸散主之。(方見狐惑中)

ZZ	心氣不足，吐血，衄血，瀉心湯主之。

Z1	瀉心湯方

Z3	大黃二兩 黃連 黃芩各一兩

Z3	右三味，以水三升，煮取一升，頓服之。

BB	嘔吐噦下利病脈證治 第十七

XX	論一首 脈證二十七條 方二十三首

ZZ	夫嘔家有癰膿，不可治嘔。膿盡自愈。

ZZ	先嘔却渴者，此爲欲解。先渴却嘔者，爲水停心下，此屬飮家。嘔家本渴，今反不渴者，以心下有支飮故也。此屬支飮。

ZZ	問曰病人脈數，數爲熱，當消穀引食，而反吐者何也。師曰以發其汗，令陽微，膈氣虛，脈乃數，數爲客熱。不能消穀，胃中虛冷故也。

ZZ	脈弦者虛也。胃氣無餘，朝食暮吐，變爲胃反。寒在於上，醫反下之，令脈反弦，故名曰虛。

ZZ	寸口脈微而數，微則無氣，無氣則榮虛，榮虛則血不足，血不足則胸中冷。

ZZ	趺陽脈浮而濇，浮則爲虛，濇則傷脾。脾傷則不磨，朝食暮吐，暮食朝吐，宿穀不化，名曰胃反。脈緊而濇，其病難治。

ZZ	病人欲吐者，不可下之。

ZZ	噦而腹滿，視其前後，知何部不利，利之卽愈。

ZZ	嘔而胸滿者，茱萸湯注之。

Z1	茱萸湯方

Z3	吳茱萸一升 人蔘三兩 生薑六兩 大棗十二枚

Z3	右四味。以水五升，煮取三升，溫服七合，日三服。

ZZ	乾嘔吐涎沫，頭痛者，茱萸湯主之。(方見上)

ZZ	嘔而腸鳴，心下痞者，半夏瀉心湯主之。

Z1	半夏瀉心湯方

Z3	半夏半升，洗 黃芩 乾薑 人蔘各三兩 黃連一兩 大棗十二枚 甘草三兩，炙

Z3	上七味。以水一斗，煮取六升，去滓，再煮取三升，溫服一升，日三服。

ZZ	乾嘔而利者，黃芩加半夏生薑湯主之。

Z1	黃芩加半夏生薑湯方

Z3	黃芩三兩 甘草二兩，炙 芍藥二兩 半夏半升 生薑三兩 大棗二十枚

Z3	右六味。以水一斗，煮取三升，去滓，溫服一升，日再，夜一服。

ZZ	諸嘔吐穀不得下者，小半夏湯主之。(方見痰飮中)

ZZ	嘔吐而病在膈上，後思水者，解，急與之。思水者，猪苓散主之。

Z1	猪苓散方

Z3	猪苓 茯苓 白朮 各等分

Z3	右三味。杵爲散，飮服方寸匕，日三服。

ZZ	嘔而脈弱，小便復利，身有微熱，見厥者難治，四逆湯主之。

Z1	四逆湯方

Z3	附子一枚，生用 乾薑一兩半 甘草二兩，炙

Z3	右三味，以水三升，煮取一升二合，去滓，分溫再服。强人可大附子一枚，乾薑三兩

ZZ	嘔而發熱者，小柴胡湯主之。

Z1	小柴胡湯方

Z3	柴胡半斤 黃芩三兩 人蔘三兩 甘草三兩 半夏半斤 生薑三兩 大棗十二枚

Z3	右七味。以水一斗二升，煮取六升，去滓，再煎取三升，溫服一升，日三服。

ZZ	胃反嘔吐者，大半夏湯主之。(千金云治胃反不受食，食入卽吐。外臺云治嘔心下痞鞭者)

Z1	大半夏湯方

Z3	半夏二升，洗，完用 人參三兩 白蜜一升

Z3	右三味。以水一斗二升，和密揚之二百四十遍，煮藥取升半，溫服一升，餘分再服。

ZZ	食已卽吐者，大黃甘草湯主之。(外臺方又治吐水)

Z1	大黃甘草湯方

Z3	大黃四兩 甘草一兩

Z3	右二味。以水三升，煮取一升。分溫再服。

ZZ	胃反，吐而渴欲飮水者，茯苓澤瀉湯主之。

Z1	茯苓澤瀉湯方(外臺云治消渴脈絶，胃反吐食。又有小麥一升)

Z3	茯苓半斤 澤瀉四兩 甘草二兩 桂枝二兩 白朮三兩 生薑四兩

Z3	右六味。以水一斗，煮取三升，內澤瀉，再煮取二升半，溫服八合，日三服。

ZZ	吐後渴欲得水而貪飮者，文蛤湯主之。兼主微風脈腎頭痛。

Z1	文蛤湯方

Z3	文蛤五兩 麻黃 甘草 生薑各三兩 石膏五兩 杏仁五十枚 大棗十二枚

Z3	右七味。以水六升，煮取二升，溫服一升。汗出卽愈。

ZZ	乾嘔吐逆，吐涎沫，半夏乾薑散主之。

Z1	半夏乾薑散方

Z3	半夏 乾薑 各等分

Z3	右二味。杵爲散，取方寸匕，漿水一升半，煎取七合，頓服之。

ZZ	病人胸中似喘不喘，似嘔不嘔，似噦不噦，徹心中憒憒然無奈者，生薑半夏湯主之。

Z1	生薑半夏湯方

Z3	半夏半斤 生薑汁一升

Z3	右二味。以水三升，煮半夏，取二升，內生薑汁，煮取一升半。小冷，分四服，日三夜一服。止，停後服。

ZZ	乾嘔噦，若手足厥者，橘皮湯主之。

Z1	橘皮湯方

Z3	橘皮四兩 生薑半斤

Z3	右二味。以水七升，煮取三升。溫服一升。下咽卽愈。

ZZ	噦逆者，橘皮竹茹湯主之。

Z1	橘皮竹茹湯方

Z3	橘皮二升 竹茹二升 大棗三十個 生薑半斤 甘草五兩 人蔘一兩

Z3	右六味。以水一斗，煮取三升，溫服一升，日三服。

ZZ	夫六府氣絶於外者，手足寒，上氣脚縮。五臟氣絶於內者，利不禁，下甚者，手足不仁。

ZZ	下利脈沈弦者，下重，脈大者，爲未止。脈微弱數者，爲欲自止，雖發熱不死。

ZZ	下利，手足厥冷，無脈者，灸之不溫。若脈不還，反微喘者，死。少陰負趺陽者，爲順也。

ZZ	下利有微熱而渴，脈弱者，今自愈。

ZZ	下利脈數，有微熱汗出，今自愈。設脈緊爲未解。

ZZ	下利脈數而渴者，今自愈。設不差，必淸膿血。以有熱故也。

ZZ	下利脈反弦，發熱身汗者，自愈。

ZZ	下利氣者，當利其小便。

ZZ	下利，寸脈反浮數，尺中自濇者，必淸膿血。

ZZ	下利淸穀，不可攻其表。汗出必脹滿。

ZZ	下利脈沈而遲，其人面少赤，身有微熱，下利淸穀者，必鬱冒，汗出而解，病人必微熱。所以然者，其面戴陽，下虛故也。

ZZ	下利後，脈絶，手足厥冷。晬時脈還，手足溫者生，脈不還者死。

ZZ	下利，腹脹滿，身體疼痛者，先溫其裏，乃攻其表。溫裏宜四逆湯，攻表宜桂枝湯。

Z1	四逆湯方(方見上)

Z1	桂枝湯方

Z3	桂枝三兩，去皮 芍藥三兩 甘草二兩，炙 生薑三兩 大棗十二枚

Z3	右五味。㕮咀，以水七升，微火煮取三升，去滓。適寒溫，服一升。服已，須臾，啜稀粥一升，以助藥力。溫覆令一時許，遍身漐漐。微似有汗者益佳，不可令如水淋漓。若一服汗出病差，停後服。

ZZ	下利三部脈皆平，按之心下堅者，急下之。宜大承氣湯。

ZZ	下利脈遲而滑者，實也。利未欲止，急下之。宜大承氣湯。

ZZ	下利脈反滑者，當有所去，下乃愈。宜大承氣湯。

ZZ	下利已差，至其年月日時復發者，以病不盡故也，當下之。宜大承氣湯。

Z1	大承氣湯方(見痓病中)

ZZ	下利譫語者，有燥屎也，小承氣湯主之。

Z1	小承氣湯方

Z3	大黃四兩 厚朴二兩，炙 枳實，大者三枚，炙

Z3	右三味。以水四升，煮取一升二合，去滓。分溫二服。(得利則止)

ZZ	下利便膿血者，桃花湯主之。

Z1	桃花湯方

Z3	赤石脂一斤，一半剉，一半篩末 乾薑一兩 粳米一升

Z3	右三味。以水七升，煮米令熟，去滓，溫七合，內赤石脂末方寸匕，日三服。若一服愈，餘勿服。

ZZ	熱利重下者，白頭翁湯主之。

Z1	白頭翁湯方

Z3	白頭翁二兩 黃連 黃蘗 秦皮各三兩

Z3	右四味。以水七升，煮取二升，去滓。溫服一升，不愈更服。

ZZ	下利後更煩，按之心下濡者，爲虛煩也，梔子豉湯主之。

Z1	梔子豉湯方

Z3	梔子十四枚 香豉四合，綿裹

Z3	右二味。以水四升，先煮梔子得二升半。內豉，煮取一升半，去滓。分二服。溫進一服，得吐則止。

ZZ	下利淸穀，裏寒外熱，汗出而厥者，通脈四逆湯主之。

Z1	通脈四逆湯方

Z3	附子大者一枚，生用 乾薑三兩，强人可四兩 甘草二兩，炙

Z3	右三味，以水三升，煮取一升二合，去滓。分溫再服。

ZZ	下利肺痛，紫參湯主之。

Z1	紫參湯方

Z3	紫參半斤 甘草三兩

Z3	右二味。以水五升，先煮紫參取二升，內甘草，煮取一升半。分溫三服。(疑非仲景方)

ZZ	氣利，訶梨勒散主之。

Z1	訶梨勒散方

Z3	訶梨勒十枚，煨

Z3	右一味。爲散。粥飮和，頓服。(疑非仲景方) 

DD	附方

EP	千金翼小承氣湯

ZZ	治大便不通，噦，數譫語(方見上)。

EP	外臺黃芩湯

ZZ	治乾嘔下利。

ZZ	黃芩 人蔘 乾薑 各三兩 桂枝一兩 大棗十二枚 半夏半升

ZZ	右六味。以水七升，煮取三升。溫分三服。

BB	瘡癰腸癰浸淫病脈證幷治 第十八

XX	論一首 脈證三條 方五首

ZZ	諸浮數脈，應當發熱，而洒淅惡寒，若有痛處，當發其癰。

ZZ	師曰諸癰腫，欲知有膿無膿，以手掩腫上，熱者爲有膿，不熱者爲無膿。腸癰之爲病，其身甲錯，腹皮急。按之濡，如腫狀，腹無積聚，身無熱，脈數，此爲腹內有膿。薏苡附子敗醬散主之。

Z1	薏苡附子敗醬散方

Z3	薏苡仁十分 附子二分 敗醬五分

Z3	右三味，杵爲末，取方寸匕，以水二升，煎減半，頓服。(小便當下)

ZZ	腸癰者，少腹腫痞，按之卽痛，如淋，小便自調，時時發熱，自汗出，復惡寒。其脈遲緊者，膿未成，可下之，當有血。脈洪數者，膿已成，不可下也。大黃牧丹湯主之。

Z1	大黃牧丹湯方

Z3	大黃四兩 牧丹一兩 桃仁五十個 瓜子半升 芒硝三合

Z3	右五味，以水六升，煮取一升，去滓，內芒硝再煎沸，頓服之。有膿當下，如無膿，當下血。

ZZ	問曰寸口脈微而澁，法當亡血，若汗出。設不汗者云何。答曰若身有瘡，被刀斧所傷，亡血故也。

ZZ	病金瘡，王不留行散主之。

Z1	王不留行散方

Z3	王不留行十分，八月八日採 蒴藋細葉十分，七月七日採 桑東南根白皮十分，三月三日採 甘草十八分 川椒三分，除目及閉口者，汗 黃芩二分 乾薑二分 芍藥二分 厚朴二分

Z3	右九味，桑根皮以上三味，燒灰存性，勿令灰過。各別杵篩，合治之爲散，服方寸匕，小瘡卽粉之，大瘡但服之，産後亦可服。如風寒，桑東根勿取之，前三物，皆陰乾百日。

Z1	排膿散方

Z3	枳實十六枚 芍藥六分 桔梗二分

Z3	右三味，杵爲散，取雞子黃一枚，以藥散與雞黃相等，揉和令相得，飮和服之，日一服。

Z1	排膿湯方

Z3	甘草二兩 桔梗三兩 生薑一兩 大棗十枚

Z3	右四味，以水三升，煮取一升，溫服五合，日再服。

ZZ	浸淫瘡，從口流向四肢者可治，從四肢流來入口者不可治。

ZZ	浸淫瘡，黃連粉主之。(方未見)

BB	趺蹶手指臂腫轉筋陰狐疝蚘蟲病脈證治 第十九

XX	論一首 脈證一條 方四首

ZZ	師曰病趺蹶，其人但能前不能却，刺腨入二寸，此太陽經傷也。

ZZ	病人常以手指臂腫動，此人身體瞤瞤者，藜蘆甘草湯主之。

Z1	藜蘆甘草湯方(未見)

ZZ	轉筋之爲病，其人臂脚直，脈上下行微弦，轉筋入腹者，雞屎白散主之。

Z1	雞屎白散方

Z3	雞屎白

Z3	右一味，爲散，取方寸匕，以水六合，和，溫服。

ZZ	陰狐疝氣者，偏有小大，時時上下。蜘蛛散主之。

Z1	蜘蛛散方

Z3	蜘蛛十四枚，熬焦 桂枝半兩

Z3	右二味爲散，取八分一匕，飮和服，日再服。蜜丸亦可。

ZZ	問曰病腹痛有蟲，其脈何以別之。師曰腹中痛，其脈當沈若弦，反洪大，故有蚘蟲。

ZZ	蚘蟲之爲病，令人吐涎心痛，發作有時，毒藥不止，甘草粉蜜湯主之。

Z1	甘草粉蜜湯方

Z3	甘草二兩 粉一兩重 蜜四兩

Z3	右三味。以水三升，先煮甘草，取二升，去滓，內粉蜜，攪令和，煎如薄粥，溫服一升。差卽止。

ZZ	蚘厥者，當吐蚘。今病者靜而復時煩，此爲藏寒，蚘上入膈，故煩。須臾復止，得食而嘔，又煩者，蚘聞食臭出，其人當自吐蚘。蚘厥者，烏梅丸主之。

Z1	烏梅丸方

Z3	烏梅三百個 細辛六兩 乾薑十兩 黃連一斤 當歸四兩 附子六兩，炮 川椒四兩，去汗 桂枝六兩 人蔘 黃柏各六兩

Z3	右十味。異搗篩，合治之。以苦酒漬烏梅一宿，去核，蒸之五升米下。飯熟，搗成泥，和藥令相得，內臼中，與蜜杵二千下。丸如梧子大，先食，飮服十丸，三服。稍加至二十丸。禁生冷滑臭等食。

BB	婦人妊娠病脈證幷治 第二十

XX	證三條 方八首

ZZ	師曰婦人得平脈，陰脈小弱，其人渴不能食，無寒熱，名妊娠。桂枝湯主之。(方見利中) 於法六十日當有此證。設有醫治逆者，却一月，加吐下者，則絶之。

ZZ	婦人宿有癥病，經斷未及三月，而得漏下不止，胎動在臍上者，爲癥痼害。妊娠六月動者，前三月經水利時，胎也，下血者，後斷三月，衃也。所以血不止者，其癥不去故也，當下其癥。桂枝茯苓丸主之。

Z1	桂枝茯苓丸方

Z3	桂枝 茯苓 牧丹，去心 桃仁，去皮尖，熬 芍藥 各等分 

Z3	右五味。末之，煉蜜和丸，如兔屎大。每日食前服一丸，不知，加至三丸。

ZZ	婦人懷娠六七月，脈弦發熱，其胎愈脹，腹痛惡寒者，少腹如扇，所以然者，子藏開故也。當以附子湯溫其藏。(方未見。)

ZZ	師曰婦人有漏下者，有半産後因續下血都不絶者，有妊娠下血者。假令妊娠腹中痛，爲胞阻，膠艾湯主之。

Z1	芎歸膠艾湯方(一方加乾薑一兩。胡洽治婦人胞動，無乾薑。)

Z3	芎藭 阿膠 甘草各二兩 艾葉 當歸各三兩 芍藥四兩 乾地黃四兩

Z3	右七味。以水五升，淸酒三升，合煮，取三升，去滓，內膠，令消盡。溫服一升，日三服。不差更作。

ZZ	婦人懷妊，腹中㽲痛，當歸芍藥散主之。

Z1	當歸芍藥散方

Z3	當歸三兩 芍藥一斤 茯苓四兩 白朮四兩 澤瀉半斤 芎藭半斤，一作三兩

Z3	右六味。杵爲散，取方寸匕，酒和，日三服。

ZZ	妊娠嘔吐不止，乾薑人蔘半夏丸主之。

Z1	乾薑人蔘半夏丸方

Z3	乾薑 人蔘各一兩 半夏二兩

Z3	右三味。末之，以生薑汁糊爲丸如梧子大。飮服十丸，日三服。

ZZ	妊娠，小便難，飮食如故，歸母苦蔘丸主之。

Z1	當歸貝母苦蔘丸方(男子加滑石半兩)

Z3	當歸 貝母 苦蔘各四兩

Z3	右三味。末之，煉蜜和丸如小豆大。飮服三丸，加至十丸。

ZZ	妊娠有水氣，身重，小便不利，洒淅惡寒，起卽頭眩，葵子茯苓散主之。

Z1	葵子茯苓散方

Z3	葵子一斤 茯苓三兩

Z3	右二味。杵爲散，飮服方寸匕，日三服。小便利則愈。

ZZ	婦人妊娠，宜常服當歸散。

Z1	當歸散方

Z3	當歸 黃芩 芍藥 芎藭各一斤 白朮半斤

Z3	右五味。杵爲散，酒飮服方寸匕，日再服。妊娠常服卽易産，胎無苦疾。産後百病悉主之。

DD	附方

EP	白朮散。

ZZ	妊娠養胎。

ZZ	白朮散方(見外臺)

ZZ	白朮四分 芎藭四分 蜀椒三分，去汗 牡蠣二分

ZZ	右四味，杵爲散，酒服一錢匕，日三服，夜一服。但苦痛，加芍藥。心下毒痛，倍加芎藭。心煩吐痛，不能食飮，加細辛一兩，半夏大者二十枚，服之後更以醋漿水服之。若嘔，以醋漿水服之，復不解者，小麥汁服之。已後渴者，大麥粥服之。病雖愈，服之勿置。

ZZ	婦人傷胎，懷身腹滿，不得小便，從腰以下重，如有水氣狀，懷身七月，太陰當養不養。此心氣實，當刺瀉勞宮及關元。小便微利則愈。(見玉函)

BB	婦人産後病脈證治 第二十一

XX	論一首 證六條 方七首

ZZ	問曰新産婦人有三病，一者病痓，二者病鬱冒，三者大便難，何謂也。師曰新産血虛，多汗出，喜中風，故令病痓。亡血復汗，寒多故令鬱冒。亡津液胃燥，故大便難:問曰新産婦人有三病 …… 故大便難 [동의보감 인증] 이 조문은 《東醫寶鑑》에 보이지 않는다。다만 《雜病ㆍ婦人ㆍ産後諸證》에서 이 세 가지 증상을 포함하여 다루고 있다。① 産後痓。

ZZ	産婦鬱冒，其脈微弱，不能食不能食，大便反堅，但頭汗出，所以然者，血虛而厥，厥而必冒，冒家欲解，必大汗出。以血虛下厥，孤陽上出，故頭汗出。所以産婦喜汗出者，亡陰血虛，陽氣獨盛，故當汗出，陰陽乃復。所以便堅，嘔不能食，小柴胡湯主之。

ZZ	病解能食，七八日更發熱者，此爲胃實，大承氣湯主之。

ZZ	産後腹中㽲痛，當歸生薑羊肉湯主之。幷治腹中寒疝，虛勞不足。

Z1	當歸生薑羊肉湯方(見寒疝中)

Z3	當歸三兩 生薑五兩 羊肉一斤

Z3	産後腹痛，煩滿不得臥，枳實芍藥散主之産後腹痛，煩滿不得臥，枳實芍藥散主之。

Z1	枳實芍藥散方

Z3	枳實，燒令黑，勿太過 芍藥 等分

Z3	右二味，杵爲散，服方寸匕，日三服，並主癰膿，以麥粥下之。

ZZ	師曰産婦腹痛，法當以枳實芍藥散，假令不愈者，此爲腹中有乾血着臍下，宜下瘀血湯主之。亦主經水不利。

Z1	下瘀血湯方

Z3	大黃二兩 桃仁二十枚 蟅蟲二十枚，熬，去足

Z3	右三味，末之，煉蜜合爲四丸，以酒一升，煎一丸，取八合，頓服之。新血下如豚肝。

ZZ	婦人産後七八日，無太陽證，少腹堅痛，此惡露不盡，不大便四五日，趺陽脈微實再倍，其人發熱，日哺所煩躁者，不食，食則讝語，利之卽愈，宜大承氣湯。熱在裏，結在膀胱也。(方見痓病中。)

ZZ	婦人産得風，續之數十日不解，頭微痛，惡寒，時時有熱，心下堅，乾嘔汗出。雖久，陽旦證續在耳，可與陽旦湯，卽桂枝湯是也。(方見下利中。) 

ZZ	産後中風發熱，面正赤，喘而頭痛，竹葉湯主之。

Z1	竹葉湯方

Z3	竹葉一把 葛根三兩 防風 桔梗 桂枝 人參 甘草各一兩 附子一枚，炮 大棗十五枚 生薑五兩

Z3	右十味，以水一斗，煮取二升半，分溫三服，溫覆使汗出。頸項强，用大附子一枚，破之如豆大，煎藥揚去沫，嘔者加半夏半升洗。

ZZ	婦人乳中，虛煩亂嘔逆，安中益氣，竹皮大丸主之。

Z1	竹皮大丸方

Z3	生竹茹二分 石膏二分 桂枝一分 甘草七分 白薇一分

Z3	右五味，末之，棗肉和丸，彈者大，以飮服一丸，日三夜一服。有熱者，倍白薇，煩喘者，加柏實一分。

ZZ	産後下利虛極，白頭翁加甘草阿膠湯主之。

Z1	白頭翁加甘草阿膠湯方

Z3	白頭翁二兩 黃連 蘗皮 秦皮各三兩 甘草二兩 阿膠二兩

Z3	右六味，以水七升，煮取二升半，內膠，令消盡，分溫三服。

DD	附方

EP	[ip/三物黃芩湯]

ZZ	婦人多在草蓐得風，四肢苦煩熱，皆自發露所爲，頭痛者，與小柴胡湯，頭不痛但煩，與三物黃芩湯。(小柴胡湯方，見嘔吐中)

ZZ	黃芩一兩 苦參二兩 乾地黃四兩

ZZ	右三味，以水八升，煮取二升，溫服一升。多吐下蟲。

EP	千金內補當歸建中湯

ZZ	治婦人産後虛羸不足。腹中刺痛不止，吸吸少氣，或苦少腹中急，摩痛引腰背，不能食飮，産後一月，日得四五劑爲善。令人强壯，宜。

ZZ	當歸四兩 桂枝三兩 芍藥六兩 生薑三兩 甘草二兩 大棗十二枚

ZZ	右六味，以水一斗，煮取三升，分溫三服，一日令盡，若大虛，加飴糖六兩。湯成內之於火上煖，令飴消令飴消，若去血過多，崩傷內衄不止，加地黃六兩，阿膠二兩，合八味，湯成內阿膠。若無當歸，以芎藭代之，若無生薑，以乾薑代之。

BB	婦人雜病脈證幷治 第二十二

XX	論一首 脈證合十四條 方十三首

ZZ	婦人中風，七八日，續來寒熱，發作有時，經水適斷，此爲熱入血室，其血必結，故使如虐狀，發作有時，小柴胡湯主之。(方見嘔吐中。)

ZZ	婦人傷寒發熱，經水適來，晝日明了，暮則譫語，如見鬼狀者，此爲熱入血室，治之無犯胃氣及上二焦，必自愈。

ZZ	婦人中風，發熱惡寒，經水適來，得七八日熱除脈遲身凉和，胸脇滿，如結胸狀，譫語者，此爲熱入血室也。當刺期門，隨其實而取之。

ZZ	陽明病，下血譫語者，此爲熱入血室，但頭汗出，當刺期門，隨其實而瀉之。濈然汗出者愈。

ZZ	婦人咽中如有炙臠，半夏厚朴湯主之。

Z1	半夏厚朴湯方

Z3	半夏一升 厚朴三兩 茯苓四兩 生薑五兩 乾蘇葉二兩

Z3	右五味，以水七升，煮取四升，分溫四服，日三夜一服。

ZZ	婦人藏躁，喜悲傷欲哭，象如神靈所作，數欠伸，甘麥大棗湯主之。

Z1	甘麥大棗湯方

Z3	甘草三兩 小麥一升 大棗十枚

Z3	右三味，以水六升，煮取三升，溫分三服，亦補脾氣。

ZZ	婦人吐涎沫，醫反下之，心下卽痞，當先治其吐涎沫，小淸龍湯主之。涎沫止，乃治痞，瀉心湯主之。

Z1	小靑龍湯方(見痰飮中。)

Z1	瀉心湯方(見驚悸中。)

ZZ	婦人之病，因虛ㆍ積冷ㆍ結氣，爲諸經水斷絶，至有歷年，血寒積結胞門，寒傷經絡。凝堅在上，嘔吐涎唾，久成肺癰，形體損分，在中盤結，繞臍寒疝，或兩脇疼痛，與藏相連，或結熱中，痛在關元。脈數無瘡，肌若魚鱗，時着男子，非止女身。在下未多，經候不勻，冷陰掣痛，少腹惡寒，或引腰脊，下根氣街，氣衝急痛，膝脛疼煩，奄忽眩冒，狀如厥癲，或有憂慘，悲傷多嗔，此皆帶下，非有鬼神，久則羸瘦，脈虛多寒。

ZZ	三十六病，千變滿端。審脈陰陽，虛實緊弦，行其鍼藥，治危得安，其雖同病，脈各異源，子當辨記，勿謂不然。

ZZ	問曰婦人年五十所，病下利，數十日不止，暮卽發熱，少腹裏急，腹滿，手掌煩熱，唇口乾燥，何也。師曰此病屬帶下。何以故。曾經半産，瘀血在少腹不去。何以知之。其證唇口乾燥，故知之。當以溫經湯主之。

Z1	溫經湯方

Z3	吳茱萸三兩 當歸 芎藭 芍藥各二兩 人參 桂枝 阿膠 牧丹，去心 生薑 甘草各二兩 半夏半升 麥門冬一升，去心

Z3	右十二味，以水一斗，煮取三升，分溫三服。亦主婦人少腹寒，久不受胎，兼取崩中去血，或月水來過多，及至期不來。

ZZ	帶下，經水不利，少腹滿痛，經一月再見者，土瓜根散主之。

Z1	土瓜根散方

Z3	土瓜根 芍藥 桂枝 蟅蟲各三分

Z3	右四味，杵爲散，酒服方寸匕，日三服。

ZZ	寸口脈弦而大，弦則爲减，大則爲芤，减則爲寒，芤則爲虛，寒虛相搏，此名曰革，婦人則半産漏下，旋覆花湯主之。

Z1	旋覆花湯方

Z3	旋覆花三兩 葱十四莖 新絳少許

Z3	右三味，以水三升，煮取一升，頓服之。

ZZ	婦人陷經，漏下，黑不解，膠薑湯主之。(臣億等校諸本無膠姜湯方，想是前妊娠中膠艾湯。)

ZZ	婦人少腹滿如敦狀，小便微難而不渴，生後者，此爲水與血俱結在血室也，大黃甘遂湯主之。

Z1	大黃甘遂湯方

Z3	大黃四兩 甘遂二兩 阿膠二兩

Z3	右三味，以水三升，煮取一升，頓服之，其血當下。

ZZ	婦人經水不利下，抵當湯主之。(亦治男子膀胱滿急，有瘀血者。)

Z1	抵當湯方

Z3	水蛭三十個，熬 蝱蟲三十枚，熬，去翹足 桃仁二十個，去皮尖 大黃三兩，酒浸

Z3	右四味，爲末，以水五升，煮取三升，去滓，溫服一升。

ZZ	婦人經水閉不利，藏堅癖不止，中有乾血，下白物，礬石丸主之。

Z1	礬石丸方

Z3	礬石三分，燒 杏仁一分

Z3	右二味，末之，煉蜜和丸，棗核大，內藏中，劇者再內之。

ZZ	婦人六十二種風，及腹中血氣刺痛，紅藍花酒主之。

Z1	紅藍花酒方

Z3	紅藍花一兩

Z3	右一味，以酒一大升，煎減半，頓服一半。未之，再服。

ZZ	婦人腹中諸疾痛，當歸芍藥散主之。

Z1	當歸芍藥散方(見前妊娠中。)

ZZ	當歸三兩 芍藥一斤 茯苓四兩 白朮四兩 澤瀉半斤 芎藭半斤，一作三兩

ZZ	婦人腹中痛，小建中湯主之。

Z1	少建中湯方(見前虛勞中)

Z3	桂枝三兩，去皮 甘草三兩，炙 大棗十二枚 芍藥六兩 生薑二兩 膠飴一升

ZZ	問曰婦人病，飮食如故，煩熱不得臥而反倚息者，何也。師曰此名轉胞，不得溺也，以胞系了戾，故致此病。但利小便則愈，宜腎氣丸主之。

Z1	腎氣丸方

Z3	乾地黃八兩 薯蕷四兩 山茱萸四兩 澤瀉三兩 茯苓三兩 牧丹皮三兩 桂枝 附子，炮 各一兩

Z3	右八味，末之，煉蜜和丸梧子大，酒下十五丸，加至二十五丸，日再服。

Z1	蛇床子散方。

Z3	 溫陰中坐藥

Z3	蛇床子仁

Z3	右一味，末之，以白粉少許，和令相得，如棗大，綿裹內之，自然溫。

ZZ	少陰脈滑而數者，陰中卽生瘡，陰中蝕瘡爛者，狼牙湯洗之。

Z1	狼牙湯方

Z3	狼牙三兩

Z3	右一味，以水四升，煮取半升，以綿纏筯繭，浸湯瀝陰中，日四遍。

ZZ	胃氣下泄，陰吹而正喧，此穀氣之實也，膏髮煎導之。

Z1	膏髮煎方(見黃疸中)

Z1	小兒疳蟲蝕齒方(疑非仲景方)

Z3	雄黃 葶藶

Z3	右二味，末之，取臘月猪脂鎔，以槐枝綿裹頭四五枚，點藥烙之
