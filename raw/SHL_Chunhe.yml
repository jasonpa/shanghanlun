- NOO: AA
  TXT: 太平聖惠方 卷第八

- NOO: BB
  TXT: 傷寒叙論

- NOO: ZZ
  TXT: 論曰:春氣溫和，夏氣暑熱，秋氣淸凉，冬氣冰冽，此四時正氣之序也。冬時嚴寒，萬類深藏，君子固密，則不傷於寒，或觸冒之者，乃爲傷寒耳。其傷於四時之氣，皆能爲病，而以傷寒爲毒者，以其最爲殺厲之氣焉。即病者，名曰傷寒。不即病者，其寒毒藏於肌骨中，至春變爲溫病，至夏變爲暑病。暑病者，熱重於溫也。是以辛苦之人，春夏多有溫病。溫病者，皆由冬時觸冒寒氣所致，非天行之氣也。夫天行者，爲春時應暖而反大寒，夏時應熱而反大冷，秋時應凉而反大熱，冬時應寒而反大溫，此非其時而有其氣，是以一歲之中，長幼之病，多相似者，此則天行之氣也。

- NOO: ZZ
  TXT: 又土地寒熱溫凉高下不同，物性則剛柔餐居亦異，是故黃帝興四方之問，岐伯擧四療之能，以訓後賢，開其未悟，臨病之工，宜須詳審也。

- NOO: ZZ
  TXT: 又《千金》云: 人生天地之間，命有遭逢，時有否泰，吉凶悔吝，苦樂安危，喜怒愛憎，存亡憂畏，關心之慮，日有千條，謀身之道，時有萬計，乃度一日，是故天無一歲不寒暑，人無一日不憂喜，故有天行溫疫病者，則天地變化之一氣也。斯蓋造化必然之理，不得無之，故聖人雖有補天立極之德，而不能廢之，雖不能廢之，而能以道御之。其次有賢人，善於攝生，調和撙節，與時推移，亦得保全。天地有斯瘴癘，還以天地所生之物以防備之，命曰知方，則病無所侵矣。然此病也，俗人謂之橫病，多不解療，皆云日滿自差，以此致枉者，天下大半。凡始覺不佳，便須救療，若至於病，即湯食兢進，折其毒勢，自然而差，必不可令病氣自長，恣意攻人，拱手待斃，斯爲誤矣。

- NOO: ZZ
  TXT: 夫得病一日在皮，當摩膏火灸，淋浴發汗則愈。若不解者，二日在膚，可法針，服解肌散發汗，汗出則愈。若不解，至三日，復一發汗則愈。若不解者，則勿復發汗也。至四日在胸，宜服赤小豆瓜蒂散吐之，則愈。至五日在腹，六日入胃，則可下之。若熱在胃外，如誤下之，其熱乘虛入胃。然病要須下者，又不得留於胃中也。若胃實者，熱毒爲病，三死一生。若胃虛者，熱毒入胃，即胃爛矣。其微者赤斑出，此候五死一生。劇者黑斑出，此候十死一生。以病人各有强弱，人有難易，效相倍也。

- NOO: ZZ
  TXT: 若得傷寒病無熱，但狂言躁煩不安，精氣言語與人不相主當，勿以火迫之，但以五苓散三二錢服之，可與新汲水一升，或一升半，可至二升，强飮之，指刺喉中吐之，隨手便愈。若不便吐者，此病皆多不善，勿以餘藥吐也。又此病，不急以猪苓散及吐解之者，其斃速，亦可先以發表之藥尤佳。病者過日不已則不是熱，不可下之者，熱毒承虛入胃，亦令胃爛斑出也。

- NOO: ZZ
  TXT: 又春夏無大吐下，秋冬無大發汗。若冬及始春天寒，宜服神丹圓，亦可摩膏火灸。若末春夏月初秋，凡此熱月，不宜火灸，又不宜厚覆，宜服六味靑散。若無圓散及煎，但用柴胡數兩煎服。傷寒時行，皆可服也，亦可以發汗藥發汗，不但一也。直至再三發汗不解者，當與陽，實者宜轉下之。其脈朝夕駚者，爲實癖也。朝平夕駚，非癖也。轉陽可早與服，但當少與，勿令下多，其間諸虛煩熱者，與傷寒相似，然不惡寒，身不疼痛，故知非傷寒也，不可發汗。若頭不痛，脈不緊數，故知非裡實，不可下也，如此外內皆不可攻。而醫强攻之，必致危損、多死，難痊也。虛煩者，但當與竹葉湯。若嘔者，與橘皮湯，不愈，可重與服之。若得病，連服湯藥發汗，汗不出者皆死病也。凡難得汗者可蒸之，如蒸中風法。蒸濕之氣於外迎之，不得不汗出也。

- NOO: ZZ
  TXT: 凡病發熱惡寒脈洪者，便宜發汗，後以粉粉之，勿令着風。若當發汗而其人適已失血，及大下利者，雖不可汗，如此者數與桂枝湯，使體中漐漐汗出，連日如此，自當解也。

- NOO: ZZ
  TXT: 夫表和裡病，下之則愈，汗之則死。裡和表病，汗之則愈，下之則死。夫如是則神丹不可以誤發，甘遂何可以妄攻! 然則桂枝下咽，表和則愈。承氣入胃，裡平則痊。明當消息病之狀候，不可亂投湯藥，虛其胃氣也。經言脈微不可吐，虛細不可下，此醫之大禁也。凡脈有浮沉，轉能變化，或人得疾數日，方以告醫，雖云初覺，視病已積日矣。其病源已成，非發汗所解，當診其脈，隨時救療，必得差也。不可苟以次第爲之，失其機要，乃致禍矣。傷寒病三日已在內，發汗者，謂當風解衣，夜臥失覆，寒溫所攻，賊風相染，易爲惡邪所中也。至於人自飮食生冷過度，腹脹不消，轉動稍難，頭痛身熱，其脈實大者，便可吐下，不可發汗也。

- NOO: ZZ
  TXT: 凡人有小病，覺不如常，則須早療，若隱忍不療，冀望自差，須臾之間，以成痼疾，小兒女子，益以滋甚。若天行不和，當自戒勒，小有不安，便須救療，尋其邪由，乃在腠理，陽散以時，鮮有不愈者。若患數日乃說，邪氣入臟，則難可制，雖和緩之功，亦無能爲也。

- NOO: ZZ
  TXT: 天行病五六日而渴欲飮水者，未宜多與也，爲腹中熱氣尙少，不能消之，便更與人作病深矣。若至七八日大渴欲飮水者，然當與之，常令不足，勿極意也。云:能飮一斗者，而與五升，若飮水少腹滿，小便不利，若喘若噦者，不可與之，濈然大汗出者，已愈也。凡人得病，能飮水者，爲欲愈也。若小渴而强與之，因此成禍者，其數極衆。

- NOO: ZZ
  TXT: 凡傷寒病，若錯醫療，禍如反掌。其病有相類者，傷寒、熱病、風濕病、陰毒、溫疫、天行時氣，死生不同，形候亦別，宜審而詳之。

- NOO: BB
  TXT: 辨傷寒脈候

- NOO: ZZ
  TXT: 夫脈有陰陽，何謂也? 凡脈洪、大、浮、數、動、滑，皆爲陽也。脈沉、濇、弱、弦、微、緊，皆爲陰也。凡陰病見陽脈者生，陽病見陰脈者死。

- NOO: ZZ
  TXT: 脈有陽結陰結者，何以別之? 凡脈浮而數，能食不大便者，此爲實，名曰陽結，期十七日當劇。其脈沉而遲，不能食，身體重，大便硬者，名曰陰結，期十四日當劇。

- NOO: ZZ
  TXT: 病有洒淅惡寒者，何也?，凡陰脈不足，陽往乘之; 陽脈不足，陰往乘之。假令寸口脈微，名曰陽不足，陰氣上入陽中，則洒淅惡寒也。尺部脈弱，名曰陰不足，陽氣下入陰中，則發熱。

- NOO: ZZ
  TXT: 陽脈浮，陰脈弱，弱者則血虛筋急也。其脈沉者，榮氣微也。其脈浮，汗如流珠者，衛氣衰也。榮氣微者，加燒針，若血留不行者，更發熱而煩躁也。

- NOO: ZZ
  TXT: 脈藹藹如車之蓋者，名曰陽結也。累累如循長竿者，名曰陰結也。脈瞥瞥如羹上肥者，陽氣微。縈縈如蜘蛛絲者，陰氣衰。綿綿如瀉漆之絶者，亡其血。

- NOO: ZZ
  TXT: 脈來緩，時一止復來者，名曰結。脈來數，時一止復來者，名曰縱。陽脈盛則縱，陰脈盛則動，此皆病脈。

- NOO: ZZ
  TXT: 陰陽相搏，名曰動也，陽動則汗出，陰動則發熱，若形冷惡寒者，三焦傷也。

- NOO: ZZ
  TXT: 病有顫而汗出，因得解者，何謂也? 凡脈浮而緊，按之反芤，往爲本虛，故當顫而汗出也。以本虛，是以發顫; 以脈浮，故當汗出得解。若脈浮而數，按之不芤，此本不虛也。病若欲自解者，但汗出爾，不發顫也。

- NOO: ZZ
  TXT: 又病有不顫而汗出解者，何也? 凡脈浮大而數，故自汗出而解。

- NOO: ZZ
  TXT: 又病有不顫不汗而解者，何也? 凡脈自微，此已曾發汗，或吐下，或亡血，內無津液，陰陽自和，必自愈也，故不顫不汗而解。

- NOO: ZZ
  TXT: 傷寒三日，脈浮數而微，患人身凉和者，何也? 凡有此候，爲欲解也，以夜半，脈浮而濈濈然汗出也。脈數而解者，必能食也。脈微而解者，大汗出也。

- NOO: ZZ
  TXT: 病欲知愈及未愈者，何以知之? 凡寸口、關上、尺中三處，大小、浮沉、遲疾促(俱)等，有寒熱不解者，此脈陰陽和平，雖劇令愈也。

- NOO: ZZ
  TXT: 立夏得洪大脈，是其本位，而病人身體若疼痛者，有須大發汗也。若身不疼痛者，不須發汗，汗自出也，當解也。

- NOO: ZZ
  TXT: 寸口脈，浮爲在表，沉爲在裡，數爲在腑，遲爲在臟。今脈遲，爲在臟也。

- NOO: ZZ
  TXT: 趺陽脈浮而濇，少陰脈如經者，其病在脾也，法當下利。何以知之? 若脈浮大者，氣實血虛也，今趺陽脈浮而濇，故知脾氣不足，胃氣大虛也。以少陰脈弦而沉，此謂調脈，故稱如經也。若反滑而數者，當知溺膿也。

- NOO: ZZ
  TXT: 寸口脈浮，浮即爲風，緊即爲寒，風即傷衛，寒即傷榮，榮衛俱病，骨節煩疼，當須發汗。

- NOO: ZZ
  TXT: 趺陽脈遲而緩，胃氣如經也。趺陽脈浮即傷胃，數即動脾，此非本病，因下之所爲也。

- NOO: ZZ
  TXT: 大發其汗，又數下之，其人亡血，病當惡寒，後乃發熱，無休止時。五月盛熱，欲着厚衣，冬月盛寒，欲裸其身。所以然者，陽微即惡寒，陰微即惡熱，此以衣發其汗，使陽氣微，又大下之，令陰氣弱。五月之時，陽氣在表，胃中虛冷，以陽氣內弱，不能勝冷，故欲着衣。十一月之時，陽氣在裡，胃中煩熱，以陰氣內弱，不得勝熱，故欲裸身。又陰脈遲濇，故知亡血。

- NOO: ZZ
  TXT: 脈浮而大，身汗如黏，喘而不休，水漿不下，形體不仁，乍靜乍亂，此爲命絶也。未知何臟先受其病，若汗出髮潤，而喘不休者，此爲肺絶也，身如煙熏，直視搖頭，此爲心絶也。唇吻反靑，四肢漐習者，此爲肝絶也。環口黧黑，大汗發黃者，此爲脾絶也。大小便遺失，狂語，目反視者，此爲腎絶也。又未知何臟陰陽前絶也，若陽氣前絶，陰氣後竭者，死必肉色靑也。若陰氣前絶，陽氣後竭者，死必肉色赤，腋下溫，心下熱也。

- NOO: ZZ
  TXT: 寸口脈浮大，而反下之，此爲大逆。浮即無血，大即爲寒，寒氣相搏，即爲腸鳴。醫乃不知，反飮冷水，令汗大出，水得寒氣，冷必相搏，其人即饐。

- NOO: ZZ
  TXT: 趺陽脈浮，浮即爲虛，浮虛相搏，故令氣饐，而胃氣虛竭。脈滑即噦，脈浮鼻口燥者，必衄也。

- NOO: ZZ
  TXT: 諸脈浮數者，當發熱而洒淅惡寒，若食飮如常者，稸積有膿。

- NOO: ZZ
  TXT: 脈浮而遲，面熱如赤顫惕者，六七日當汗出而解，而反發熱者差遲，遲爲無陽，不能作汗，其身必痒。

- NOO: ZZ
  TXT: 寸口脈及陰陽俱緊，法當淸邪中於上焦，濁邪中於下焦。淸邪中於上，名爲潔也。濁邪中於下，名爲渾也。陰中於邪，必心慄也。表氣微虛，裡氣不守，故令邪中陰也。陽中於邪，必發熱，項强，腰痛脛酸，所爲陽中霧露之氣，故曰淸邪於上也，濁邪中於下。

- NOO: ZZ
  TXT: 陰氣爲慄，足膝逆冷，便溺妄出。表氣微虛，裡微急，三焦相渾，內外不和也。上焦茀鬱，臟氣即相動，致口爛蝕齗也。中焦不治，胃氣上衝，脾氣不轉，胃中爲渦(濁)，榮衛不通，血凝不流。若衛氣不通者，小便赤黃，與熱相搏，因熱作使，遊於經絡，出入臟腑，熱氣所過，則爲癰膿也。下焦不和，淸凉重下，大便數難，臍腹疼痛。

- NOO: ZZ
  TXT: 脈陰陽俱緊者，以下焦氣出，唇口乾燥，踡臥足冷，鼻中涕出，舌上胎滑，勿妄治也。傷寒七日已上，其人微發熱，手足溫者，此爲欲解也。傷寒八日已上，大發熱者，此爲難治也。設使惡寒者，必欲嘔也。腹中痛者，必欲利也。

- NOO: ZZ
  TXT: 病六七日，三部脈皆大，心煩口噤不能言，其人燥擾者，此爲欲解也。

- NOO: ZZ
  TXT: 脈浮而數，浮爲風，數爲虛，風爲熱，虛爲寒，寒風相搏，則洒淅惡寒也。

- NOO: ZZ
  TXT: 脈浮而滑，浮爲陽，滑爲實，浮滑相搏，其脈數疾，此衛氣失度。浮滑之脈數疾，發熱汗出者，此不可治也。

- NOO: ZZ
  TXT: 傷寒欬而上氣，其人形損脈散者死。

- NOO: BB
  TXT: 傷寒受病日數次第病證

- NOO: ZZ
  TXT: 傷寒一日，足太陽受病。太陽者，膀胱之經也，爲三陽之首，故先受病，其脈絡於腰脊，主於頭項，故得病一日，頭項腰脊痛也。

- NOO: ZZ
  TXT: 傷寒二日，足陽明受病。陽明者，胃之經也，主於肌肉，其脈絡於鼻，入於目，故得病二日，內熱鼻乾，不得眠也。諸陽在表，表始受病，在皮膚之間，故可摩膏、火灸、發汗而愈也。

- NOO: ZZ
  TXT: 凡五臟不和，六腑不通，榮衛不行，如是之後，三日乃死，何也? 夫足陽明者，胃之脈也，十二經之長也，其氣血盛，故不通，三日其氣乃盡，故死爾。其未滿三日者，可汗而已。其滿三日者，可下而已也。

- NOO: ZZ
  TXT: 傷寒三日，足少陽受病。少陽者，膽之經也，其脈循於脇，上於頸耳，故得病三日，胸脇熱而耳聾也，三陽經絡始相傳，病未入於臟，可汗而解也。

- NOO: ZZ
  TXT: 傷寒四日，足太陰受病。太陰者，脾之經也，爲三陰之首，是故三日已後，陽受病訖，傳之於陰，而太陰受病焉。其脈絡於脾，主於喉嗌，故得病四日，腸滿而嗌乾，其病在胸膈，故可吐而愈也。

- NOO: ZZ
  TXT: 傷寒五日，足少陰受病。少陰者，腎之經也，其經貫腎絡肺繫於舌，故得病五日，口熱舌乾，渴而引水也。其病在腸，故可下而愈矣。

- NOO: ZZ
  TXT: 傷寒六日，足厥陰受病。厥陰者，肝之經也，其脈循陰絡於肝，故得病六日，煩滿而陰縮也。此則陰陽俱受病，毒氣在胃，可下而愈矣。

- NOO: ZZ
  TXT: 七日太陽病衰，頭痛小愈。又傷寒七日，病法當小愈，陰陽諸經傳經終故也。今七日已後，病反甚者，欲爲再經病也。再經病者，經絡重受病也。

- NOO: ZZ
  TXT: 傷寒八日，陽明病衰，身熱小愈。又八日不解者，或是諸陰陽經絡重受於病，或因發汗、吐下之後，毒氣未盡，所以病證猶在也。

- NOO: ZZ
  TXT: 傷寒九日，少陽病衰，耳聾微聞。又傷寒九日已上，病不除者，或動(初)一經受病，則不能相傳，或已傳三陽訖，而不能傳於陰，致停滯累日，病證不解，放日數多，而病候改變也。

- NOO: ZZ
  TXT: 傷寒十日，太陰病衰，腹胃如故，則思欲飮食。

- NOO: ZZ
  TXT: 傷寒十一日，少陰病衰，渴止，不煩滿，舌乾已也。

- NOO: ZZ
  TXT: 傷寒十二日，厥陰病愈，囊縮，小腹微下，毒氣皆去，病日已矣。

- NOO: BB
  TXT: 辨太陽病形證

- NOO: ZZ
  TXT: 傷寒一日，太陽受病，若脈靜者，未傳諸臟，煩(躁)欲吐，脈急數者，乃傳別臟也，宜桂枝湯。

- NOO: ZZ
  TXT: 太陽爲病，頭痛項强而惡寒，其脈浮數，宜桂枝湯。

- NOO: ZZ
  TXT: 太陽中風，發熱而惡寒，宜桂枝湯。

- NOO: ZZ
  TXT: 太陽病中風脈，其陽浮而弱。浮者熱自發，弱者汗自出，嗇嗇惡寒，翕翕發熱，鼻鳴乾嘔，宜桂枝湯。

- NOO: ZZ
  TXT: 太陽病發熱汗出，此爲榮弱衛强，故便汗出，欲去其邪，更宜服桂枝湯。

- NOO: ZZ
  TXT: 太陽病，若下之，其氣上衝，可與桂枝湯。

- NOO: ZZ
  TXT: 太陽病，發其汗，汗出不止者，其人必惡寒，小便難，四肢拘急者，宜桂枝附子湯。

- NOO: ZZ
  TXT: 太陽病，若下之，其脈促，胸中滿，宜桂枝湯。

- NOO: ZZ
  TXT: 太陽病，外證未解，不可下也，宜服桂枝湯發其汗。

- NOO: ZZ
  TXT: 太陽病，下之不愈，其脈浮者爲在外，汗之則愈，宜桂枝湯。

- NOO: ZZ
  TXT: 太陽病，服桂枝湯，煩熱不解者，當先針風池、風府穴，乃與桂枝湯，即愈。

- NOO: ZZ
  TXT: 太陽病，自汗出，此爲榮氣和，衛氣不和，榮行脈中，衛行脈外，復發其汗，表和即愈。宜桂枝湯。

- NOO: ZZ
  TXT: 太陽病，時自發熱，汗出不愈者，此衛氣不和也，當更發汗即愈。宜桂枝湯。

- NOO: ZZ
  TXT: 太陽病，發汗已解，半日後復煩躁，其脈浮數者，可復發其汗。宜桂枝湯。

- NOO: ZZ
  TXT: 太陽與陽明合病，喘而胸滿，不可下也，宜麻黃湯。

- NOO: ZZ
  TXT: 太陽病，脈浮緊無汗，發熱身痛，心煩目瞑，劇者必衄，衄者欲解也，宜麻黃湯。

- NOO: ZZ
  TXT: 太陽病，頭痛發熱，身體骨節疼痛，惡風，無汗而喘者，宜麻黃湯。

- NOO: ZZ
  TXT: 太陽病，脈浮而數者，可發其汗，宜麻黃湯。

- NOO: ZZ
  TXT: 太陽與陽明合病而自利，宜朮附湯。

- NOO: ZZ
  TXT: 太陽與陽明病而不利，但嘔者，宜葛根半夏湯。

- NOO: ZZ
  TXT: 太陽病，項背强，無汗而惡風者，宜麻黃湯。

- NOO: ZZ
  TXT: 太陽中風，脈浮緊，發熱惡寒，身體疼痛，宜大靑龍湯。

- NOO: ZZ
  TXT: 太陽病，脈浮緩，其身不痛，但重，或有輕時，無少陰證者，可大靑龍湯。

- NOO: ZZ
  TXT: 太陽病，表不解，心下有水氣，乾嘔發熱，或渴或利，小腹滿或喘者，宜小靑龍湯。

- NOO: ZZ
  TXT: 太陽病發汗，汗解後，其人仍發熱，心下悸，頭眩，身體瞤動，宜玄武湯。

- NOO: ZZ
  TXT: 太陽病不解，結熱在膀胱，其人如狂，其血自下，其外不解，尙未可攻，當解其外，宜桂枝湯。外已解，小腹結者，乃可攻之，宜桃仁承氣湯。

- NOO: ZZ
  TXT: 太陽病，反下之，遂利不止，汗出者，宜葛根黃連湯。

- NOO: ZZ
  TXT: 太陽病，吐下、發汗後，而微煩，小便數，大便堅，可小承氣湯。

- NOO: ZZ
  TXT: 太陽病發汗，大汗出，胃乾，煩躁不得眠，其人欲飮水，當稍稍飮之，令胃氣和即愈。脈浮，小便利，微熱渴者，宜五苓散。

- NOO: ZZ
  TXT: 太陽病，發汗後，脈浮而數，復渴者，宜五苓散。

- NOO: ZZ
  TXT: 太陽病，汗出而渴，宜五苓散。不渴，宜茯苓散。

- NOO: ZZ
  TXT: 太陽與少陰合病，而自利者，宜黃芩湯，嘔者加半夏生姜湯。

- NOO: ZZ
  TXT: 太陽病，發汗後，腹脹滿者，宜厚朴湯。

- NOO: ZZ
  TXT: 太陽病，汗後，心下痞滿，宜瀉心湯。

- NOO: ZZ
  TXT: 太陽病，汗出後，胃中不和，心下痞堅，乾噫，食臭，脅下有水氣，腹中雷鳴而利，宜半夏瀉心湯。

- NOO: ZZ
  TXT: 太陽病，外未解，數下之，遂夾熱而利，利不止，心下痞滿，表裡不解，宜桂枝人參湯。

- NOO: BB
  TXT: 辨陽明病形證

- NOO: ZZ
  TXT: 傷寒二日，陽明受病。陽明者，胃中寒是也。宜桂枝湯。

- NOO: ZZ
  TXT: 太陽病而發汗，汗雖出，復不解。不解者，轉屬陽明也。宜麻黃湯。

- NOO: ZZ
  TXT: 陽明病外證，身熱汗出，而不惡寒，但惡熱，宜柴胡湯。

- NOO: ZZ
  TXT: 陽明中風，頭痛口苦，腹滿微喘，發熱惡寒，脈浮而緊，下之即小便難，宜桂枝麻黃湯。

- NOO: ZZ
  TXT: 陽明中寒，不能食，小便不利，手足濈然汗出，欲作堅癥也。所以然者，胃中水穀不化故也。宜桃仁承氣湯。

- NOO: ZZ
  TXT: 陽明病，能食，下之不解。其人不能食，攻其熱必噦者，胃中虛冷也。宜半夏湯。

- NOO: ZZ
  TXT: 陽明病，脈遲發熱，頭眩，小便難，此欲作穀疸，下之必腹滿，宜柴胡湯。

- NOO: ZZ
  TXT: 陽明病，當多汗而反無汗，身如蟲行皮中之狀，此爲久虛故也。宜朮附湯。

- NOO: ZZ
  TXT: 冬陽明病，反無汗，但小便利，嘔而欬，手足厥，其頭必痛，宜建中湯。

- NOO: ZZ
  TXT: 冬陽明病，脈浮而緊，必發潮熱，其脈浮者，宜黃芩湯。

- NOO: ZZ
  TXT: 陽明病，無汗，小便不利，心中熱壅，必發黃也，宜茵陳湯。

- NOO: ZZ
  TXT: 陽明病，被火灸，其額上微有汗出，小便不利者，必發黃也，宜茵陳湯。

- NOO: ZZ
  TXT: 陽明病，口乾，但漱水，不欲咽者，必鼻衄也，宜黃芩湯。

- NOO: ZZ
  TXT: 陽明病，若小便少者，津液當還入胃中故也。凡發汗太過，故令大小便難，宜茯苓湯。

- NOO: ZZ
  TXT: 陽明病，當心下堅滿，不可下之，宜半夏湯。

- NOO: ZZ
  TXT: 陽明病，不吐下而煩者，可與承氣湯。

- NOO: ZZ
  TXT: 陽明病，其脈遲，雖汗出不惡寒，其體必重，腹滿而喘，有潮熱，可攻其裡，手足濈然汗出，爲大便已堅，宜承氣湯。

- NOO: ZZ
  TXT: 陽明病，若汗出多，而微惡寒，爲外未解，無潮熱，不可與承氣湯也。若腹大，便難，可與小承氣湯，和其胃氣，勿令下多。

- NOO: ZZ
  TXT: 陽明病，有潮熱，大便堅，可與承氣湯。若有結燥，乃可徐徐攻之。若無壅滯，不可攻之，攻之者，必腹滿不能食。欲飮水者即噦，其候發熱，必腹堅脹，宜與小承氣湯。

- NOO: ZZ
  TXT: 陽明病，其人多汗，津液外出，胃中乾燥，大便必堅，堅者則譫語，宜與大承氣湯。

- NOO: ZZ
  TXT: 陽明病，譫語妄言，發潮熱，其脈滑疾者，宜承氣湯。

- NOO: ZZ
  TXT: 陽明病，脈浮，咽乾，口苦，腹滿，汗出而喘，不惡寒反惡熱，心躁，譫語不得眠，胃虛，客熱舌燥，宜梔子湯。

- NOO: ZZ
  TXT: 陽明病，若脈浮發熱，渴而欲飮水，小便不利，宜猪苓湯。

- NOO: ZZ
  TXT: 陽明病，若脈浮遲，表熱裡寒，下利水穀，宜四逆湯。

- NOO: ZZ
  TXT: 陽明病，若胃中虛冷，其人能食，飮水即噦。

- NOO: ZZ
  TXT: 脈浮發熱，口鼻中燥，能食者，必衄，宜黃芩湯。

- NOO: ZZ
  TXT: 陽明病，汗出而多渴者，不可與猪苓湯。汗多者，胃中燥也。汗少者，宜與猪苓湯，利其小便。

- NOO: ZZ
  TXT: 陽明病，固下之，其外有熱，手足溫者，心中煩壅，飢而不能食，頭有汗出，宜梔子湯。

- NOO: ZZ
  TXT: 陽明病，發潮熱，大便溏，小便自利，胸脅煩滿不止，宜小柴胡湯。

- NOO: ZZ
  TXT: 陽明病，脅下堅滿，大便秘而嘔，口燥，宜柴胡湯。

- NOO: ZZ
  TXT: 陽明病，中風，其脈浮大，短氣，心痛，鼻乾，嗜臥，不得汗，一身悉黃，小便難，有潮熱而噦，耳前後腫，刺之雖小差，外若不解，宜柴胡湯。

- NOO: ZZ
  TXT: 陽明病，其脈遲，汗出多而微惡寒，爲表未解，宜桂枝湯。

- NOO: ZZ
  TXT: 陽明病，脈浮無汗，其人必喘，當須發汗，宜麻黃湯。

- NOO: ZZ
  TXT: 陽明病，發熱而汗出，此爲熱退，不能發黃也。但頭汗出，身體無汗，小便不利，渴引水漿，此爲瘀熱在裡，必發黃也。宜茵陳湯。

- NOO: ZZ
  TXT: 陽明病，其人喜妄，必有稸血，爲本有瘀熱，大便必秘，宜抵當湯。

- NOO: ZZ
  TXT: 陽明病，脈實者當下，脈浮虛者當汗，下者宜承氣湯，汗者宜桂枝湯。

- NOO: ZZ
  TXT: 陽明病，發作有時，汗不解，腹滿痛，宜承氣湯。

- NOO: ZZ
  TXT: 陽明與少陰合病，而自利脈浮者，爲順也。滑而數者，有宿食，宜承氣湯。

- NOO: ZZ
  TXT: 陽明病，脈浮，發熱無汗，表不解，渴欲飮水，宜白虎湯。

- NOO: BB
  TXT: 辨少陽病形證

- NOO: ZZ
  TXT: 傷寒三日，少陽受病，口苦，乾燥，目眩，宜柴胡湯。

- NOO: ZZ
  TXT: 少陽病，脅下堅滿，乾嘔，不能飮食，往來寒熱，若未吐下，其脈沉緊，可與柴胡湯。

- NOO: ZZ
  TXT: 少陽病，若已吐下，發汗譫語，服柴胡湯。若不解，此欲爲狂病，隨其證而治之。

- NOO: ZZ
  TXT: 少陽中風，兩耳生所聞，目赤，胸中滿而煩，不可吐下，吐下則悸而驚，宜柴胡湯。

- NOO: ZZ
  TXT: 傷寒病，脈弦細，頭痛而發熱，此爲屬少陽。少陽不可發汗，發汗則譫語，爲屬胃，胃和即愈，不和即煩而悸，宜柴胡湯。

- NOO: ZZ
  TXT: 傷寒三日，無大熱，其人煩躁，此爲陽去入陰故也。宜茯苓湯。

- NOO: BB
  TXT: 辨太陰病形證

- NOO: ZZ
  TXT: 傷寒四日，太陰受病，腹滿吐食，下之益甚，時時腹痛，心胸堅滿。若脈浮者，可發其汗，沉者宜攻其裡也。發汗者宜桂枝湯，攻裡者宜承氣湯。

- NOO: ZZ
  TXT: 太陰中風，四肢煩痛，其脈陽微陰澀而長，爲欲愈也，宜靑龍湯。

- NOO: ZZ
  TXT: 太陰病，利而不渴者，其臟有寒，當溫之，以四逆湯。

- NOO: ZZ
  TXT: 傷寒脈浮而緩，手足自溫，是爲繫在太陰，小便不利，其人當發黃，宜茵陳湯。

- NOO: ZZ
  TXT: 太陰病不解，雖暴煩下利，十餘行而自止。所以自止者，脾家實，腐穢已去故也，宜橘皮湯。

- NOO: ZZ
  TXT: 太陰病，下之後，腹滿時痛，宜桂心芍藥湯。若太實腹痛者，宜承氣湯下之。

- NOO: BB
  TXT: 辨少陰病形證

- NOO: ZZ
  TXT: 傷寒五日，少陰受病，其脈微細，但欲寐。

- NOO: ZZ
  TXT: 其人欲吐而不煩，五日自利而渴者，屬陰虛，故引水以自救。小便白而利者，下焦有虛寒，故不能制水而小便白也，宜龍骨牡蠣湯。

- NOO: ZZ
  TXT: 少陰病，欬而下利譫語，是爲心臟有積熱故也，小便必難，宜服猪苓湯。

- NOO: ZZ
  TXT: 少陰病，脈細沉數，病在裡，不可發其汗，宜承氣湯。

- NOO: ZZ
  TXT: 少陰病，下利止，惡寒而踡，手足溫者，可治也，宜建中湯。

- NOO: ZZ
  TXT: 少陰病，惡寒而踡，時時自煩，不欲厚衣，宜大柴胡湯。

- NOO: ZZ
  TXT: 少陰病，而一身手足盡熱，熱在膀胱，必便血也，宜黃芩湯。

- NOO: ZZ
  TXT: 少陰病，其人吐利，手足不逆，反發熱者，宜葛根半夏湯。

- NOO: ZZ
  TXT: 少陰病，始得之，其人發熱，脈反沉者，宜麻黃附子湯。

- NOO: ZZ
  TXT: 少陰病，身體痛，手足寒，脈沉者，宜四逆湯。

- NOO: ZZ
  TXT: 少陰病，下利，便膿血者，桃花湯。

- NOO: ZZ
  TXT: 少陰病，其人吐利，手足逆，煩躁者，宜吳茱萸湯。

- NOO: ZZ
  TXT: 少陰病，下利咽痛，胸滿心煩，宜猪苓湯。

- NOO: ZZ
  TXT: 少陰病，咽痛者，宜甘草桔梗湯。

- NOO: ZZ
  TXT: 少陰病，下利，宜白通湯。

- NOO: ZZ
  TXT: 少陰病，下利，服白通湯止後，厥逆無脈煩躁者，宜白通猪苓湯。其脈暴出者死，微微續出者生。

- NOO: ZZ
  TXT: 少陰病，四肢心腹痛，小便不利，或欬或嘔，此爲有水氣，宜玄武湯。

- NOO: ZZ
  TXT: 少陰病，下利水穀，裡寒外熱，手足厥逆。脈微欲絶，身反惡寒，其人面赤，或腹痛，或乾嘔，或咽痛，或時利止而脈不出者，宜四逆湯。

- NOO: ZZ
  TXT: 少陰病，下利，欬而嘔，煩渴，不得眠臥，宜猪苓湯。

- NOO: ZZ
  TXT: 少陰病，口燥咽乾，急下之，宜承氣湯。

- NOO: ZZ
  TXT: 少陰病，利淸水，色靑者，胸心下必痛，口乾燥者，宜大柴胡湯。

- NOO: ZZ
  TXT: 少陰病，其人腹滿，不大便者，急下之，宜承氣湯。

- NOO: ZZ
  TXT: 少陰病，其脈沉者，急當溫之，宜四逆湯。

- NOO: ZZ
  TXT: 少陰病，其人飮食則吐，心中溫溫欲吐，復不能吐，手足寒，脈弦遲，此胸中實，不可下也，當宜吐之，宜瓜蔕散。

- NOO: ZZ
  TXT: 少陰病，若膈上有寒，欲乾嘔者，不可吐，當溫之，以四逆湯。

- NOO: BB
  TXT: 辨厥陰病形證

- NOO: ZZ
  TXT: 傷寒六日，厥陰受病，其脈微浮，爲欲愈，不浮爲未愈也，宜建中湯。

- NOO: ZZ
  TXT: 傷寒六日，渴欲飮水者，宜猪苓湯。

- NOO: ZZ
  TXT: 傷寒六日，煩滿而囊縮，此則毒氣在臟，可下而愈，宜小承氣湯。

- NOO: ZZ
  TXT: 傷寒六日，身體熱，惡風，頸項强，脅下滿，手足溫而渴，宜小柴胡湯。

- NOO: ZZ
  TXT: 傷寒六日，陽脈澀，陰脈弦，當腹中急痛，先與小建中湯，不差，大柴胡湯。

- NOO: ZZ
  TXT: 傷寒六日，發汗，吐下後，虛煩不得眠，劇者心神顚倒，宜梔子湯。

- NOO: ZZ
  TXT: 傷寒六日，已發汗及下之，其人胸脅滿，大腸微結，小腸不利而不嘔，但頭汗出，往來寒熱而煩，此爲未解，宜小柴胡桂枝湯。

- NOO: ZZ
  TXT: 傷寒六日，發熱，微惡寒，肢節順疼，心下支滿，外證未去，宜柴胡桂枝湯。

- NOO: ZZ
  TXT: 傷寒六日，大下之後，身熱不去，心中結痛，此爲欲解，宜梔子湯。

- NOO: ZZ
  TXT: 傷寒六日，下之，胸滿煩驚，小便不利，譫語，一身不可轉側，宜柴胡湯。

- NOO: ZZ
  TXT: 傷寒六日不解，結熱在裡，但熱，時時惡風，大渴，舌乾煩躁，宜白虎湯。

- NOO: ZZ
  TXT: 傷寒六日，風寒相搏，身體疼痛，不能轉側，脈浮虛而濇，宜朮附湯。

- NOO: ZZ
  TXT: 傷寒病，六日後，至八日九日，如瘧，熱多寒少，一日再發，其脈微緩者，爲欲愈。脈微而惡寒者，爲陰陽俱虛，不可復吐下也，發汗面色赤有熱者，爲欲解，宜服桂枝麻黃湯。

- NOO: BB
  TXT: 辨傷寒熱病兩感證候

- NOO: ZZ
  TXT: 夫熱病者，皆傷寒之類也，或愈或死，其死皆以六七日間，其愈皆以十日已上者，何也? 夫巨陽者，諸陽之屬也，其脈連於風府，故爲諸陽主氣。人之傷於寒也。故則爲病熱，熱雖甚不死，其兩感於寒而病者必死。

- NOO: ZZ
  TXT: 夫兩傷於寒病者，一日則巨陽與少陰俱病，故頭痛、口乾，煩滿而渴。(足太陽膀胱之經足少陰是腎心經也)

- NOO: ZZ
  TXT: 二日，足陽明與足太陰俱病，則腹滿，體熱，不食，譫語。(足陽明胃之經足太陰脾之經也)

- NOO: ZZ
  TXT: 三日，則足少陽與足厥陰俱病，則耳聾，囊縮，水漿不入口，則不知人，六日而死矣。(足少陽膽之經足厥陰肝之經也) 是爲六經陰陽表裡者也。

- NOO: ZZ
  TXT: 陽爲腑，主表。陰爲臟，主裡。臟腑俱病，故曰兩感。三日而死者，爲一日兩經受病，故云兩感，是表裡俱病，故六日而死矣。

((LV))	ZZ
((OR))

- NOO: BB
  TXT: 辨傷寒熱病不可治形候

- NOO: ZZ
  TXT: 傷寒，三部脈陰陽俱盛，大汗出不解者，不可治。

- NOO: ZZ
  TXT: 傷寒，陰陽俱虛，熱不止者，不可治。

- NOO: ZZ
  TXT: 傷寒，脈至乍數乍踈者，不可治。

- NOO: ZZ
  TXT: 傷寒，譫言妄語，身有熱，脈浮大，手足溫者生。脈沉細，手足逆冷者，不可治。

- NOO: ZZ
  TXT: 傷寒，欬而上氣，其脈散者，不可治。

- NOO: ZZ
  TXT: 傷寒，熱盛，脈浮大者生，沉小者不可治。

- NOO: ZZ
  TXT: 傷寒，已得汗，脈沉小者生，浮大者不可治。

- NOO: ZZ
  TXT: 傷寒，譫語，直視而喘者，不可治。

- NOO: ZZ
  TXT: 傷寒，下利厥逆，躁不能臥者，不可治。

- NOO: ZZ
  TXT: 傷寒，發熱下利，至厥不反者，不可治。

- NOO: ZZ
  TXT: 傷寒病，惡寒，踡而利，手足逆者，不可治。

- NOO: ZZ
  TXT: 傷寒五六日，脈微細沉，但欲臥，汗出不煩，時自吐利，復煩躁，不得臥寐者，不可治。

- NOO: ZZ
  TXT: 傷寒六七日，喘息高者，不可治。

- NOO: ZZ
  TXT: 傷寒，發汗不出，若大灌發者，不可治。

- NOO: ZZ
  TXT: 傷寒，洩而腹滿甚者，不可治。

- NOO: ZZ
  TXT: 傷寒，目不明，熱不已者，不可治。

- NOO: ZZ
  TXT: 傷寒，老人嬰兒熱而腹滿者，不可治。

- NOO: ZZ
  TXT: 傷寒，汗不出，嘔血者，不可治。

- NOO: ZZ
  TXT: 傷寒，舌本爛，熱不已者，不可治。

- NOO: ZZ
  TXT: 傷寒，欬血而衄，汗不出，出不至足者，不可治。

- NOO: ZZ
  TXT: 傷寒，髓熱者，不可治。

- NOO: ZZ
  TXT: 傷寒，熱而痙者，不可治。

- NOO: ZZ
  TXT: 傷寒熱病，腰折瘛瘲，齒噤者，不可治。

- NOO: ZZ
  TXT: 傷寒，四逆惡寒，脈不至，其人不熱而躁者，不可治。

- NOO: ZZ
  TXT: 熱病，脈代者，一日死。

- NOO: ZZ
  TXT: 熱病二三日，身體熱，腹痛頭痛，食飮如故，脈直而疾者，至八日不可治。

- NOO: ZZ
  TXT: 熱病三四日，腰已下不得汗，脈大疾者生，脈細小難得者，不可治。

- NOO: ZZ
  TXT: 熱病四五日，頭不熱，腹不痛而吐，脈來微細，至十二日不可治。

- NOO: ZZ
  TXT: 熱病七八日，其脈微小，便如黑，口乾，脈代，舌焦乾黑者，不可治。

- NOO: ZZ
  TXT: 熱病七八日，脈微小，病人便血，口中乾，一日半而死。

- NOO: ZZ
  TXT: 熱病七八日，脈不躁不數，後三日中有汗，三日不汗者，死。

- NOO: ZZ
  TXT: 熱病八九日，頭不疼，身不痛，目不赤，色不變，而反利，脈來疊疊，按不彈手，時大，心下堅者，至十七日不可治。

- NOO: ZZ
  TXT: 熱病已得汗，而脈尙躁盛，此陰脈之極也，死。

- NOO: ZZ
  TXT: 熱病，脈常盛躁，而不得汗者，此陽脈之極也，死。脈盛躁得汗者，生也。

- NOO: ZZ
  TXT: 熱病已得汗，體熱不去者，不可治。

- NOO: ZZ
  TXT: 熱病，其人瀼瀼大熱，脈細小者，不可治。

- NOO: ZZ
  TXT: 熱病，下痢不止，腹中痛甚者，不可治。

- NOO: BB
  TXT: 辨可發汗形證

- NOO: ZZ
  TXT: 大法，春夏宜發汗。

- NOO: ZZ
  TXT: 凡發汗，欲令手足周徧，汗出漐漐益佳，不欲流離。病若不解，當復發汗。汗多則無陽，虛則不得重發汗也。

- NOO: ZZ
  TXT: 凡欲發汗，中病便止，不必須盡意也。

- NOO: ZZ
  TXT: 太陽病，脈浮數者，宜發汗也。

- NOO: ZZ
  TXT: 太陽病，脈浮大數者，宜發汗也。

- NOO: ZZ
  TXT: 陽明病，脈遲，汗多而微惡寒者，外未解，宜發汗。

- NOO: ZZ
  TXT: 陽明病，脈浮數者，宜發汗。

- NOO: ZZ
  TXT: 太陽病，常自微微汗出，更宜發汗。

- NOO: ZZ
  TXT: 凡脈浮而緊者，浮則爲風，緊則爲寒，宜發汗。

- NOO: ZZ
  TXT: 太陽病，下之微喘者，外未解也，宜發汗。

- NOO: ZZ
  TXT: 太陽病，發熱汗出而惡寒，宜發汗。

- NOO: BB
  TXT: 辨不可發汗形證

- NOO: ZZ
  TXT: 凡脈沉數，病在裡，不可發汗，無陽故也。

- NOO: ZZ
  TXT: 凡脈尺中遲，不可發汗，榮衛不足，血少故也。

- NOO: ZZ
  TXT: 凡脈微，軟弱者，不可發汗。

- NOO: ZZ
  TXT: 凡咽中閉塞，不可發汗。

- NOO: ZZ
  TXT: 凡腹中有動氣在左右者，不可發汗。

- NOO: ZZ
  TXT: 凡有動氣在上，不可發汗，發汗則氣衝於上，在心端也。

- NOO: ZZ
  TXT: 凡有動氣在下者，不可發汗，發汗則心中大煩，目眩，惡寒，飮食則吐。

- NOO: ZZ
  TXT: 凡諸動氣脈微弱者，皆不可發汗，汗則小便難，脬中乾，煩躁也。

- NOO: ZZ
  TXT: 凡咽燥者，不可發汗。

- NOO: ZZ
  TXT: 凡失血者，不可發汗，發汗必恍惚心亂。

- NOO: ZZ
  TXT: 凡積熱在臟，不宜發汗，汗則必吐，口中爛，生瘡。

- NOO: ZZ
  TXT: 凡下利水穀，忌攻其表，汗出必脹滿。

- NOO: ZZ
  TXT: 欬嗽，小便利者，不可攻其表，汗出即逆。

- NOO: BB
  TXT: 辨可吐形證

- NOO: ZZ
  TXT: 凡服湯吐者，中病便止，不必盡劑也。

- NOO: ZZ
  TXT: 大法，春夏宜吐。

- NOO: ZZ
  TXT: 凡病頭不强痛，寸口脈浮，胸中痞滿，上衝喉咽，不得息，此爲有痰，當宜吐之。

- NOO: ZZ
  TXT: 夫胸心滿實，胸中鬱鬱而痛，不能食，多涎唾，下利，其脈遲反逆，寸口脈數，此可吐也。

- NOO: ZZ
  TXT: 病者手足冷，脈乍結，在胸心下而煩，飢不能食，病在胸中，當宜吐之。

- NOO: ZZ
  TXT: 傷寒，胸滿，痰逆，乾嘔，熱嗽，及肺壅唾膿等，宜吐之。

- NOO: ZZ
  TXT: 夫宿食在胃管，宜吐之。

- NOO: BB
  TXT: 辨不可吐形證

- NOO: ZZ
  TXT: 太陽病，惡寒而發熱，自汗出而反不惡寒熱，關上脈細數者，不可吐之。

- NOO: ZZ
  TXT: 少陰病，其人欲食，入則吐，心中溫溫欲吐，復不能吐，手足寒，脈弦遲，乾嘔，此膈上有寒，不可吐之，當宜溫也。

- NOO: ZZ
  TXT: 諸四逆者，不可吐之。

- NOO: ZZ
  TXT: 諸虛羸，不可吐之。

- NOO: ZZ
  TXT: 新產者，不可吐之。

- NOO: ZZ
  TXT: 病者惡寒，而不欲近衣，不可吐之。

- NOO: BB
  TXT: 辨可下形證

- NOO: ZZ
  TXT: 大法，秋宜下。

- NOO: ZZ
  TXT: 凡可湯勝圓，中病便止，不必盡之。

- NOO: ZZ
  TXT: 少陰病，得之口燥咽乾，宜急下之。

- NOO: ZZ
  TXT: 傷寒，病人腹滿，不大便者，亦然。

- NOO: ZZ
  TXT: 傷寒下痢，三部脈皆和，按其心下堅，宜急下之。

- NOO: ZZ
  TXT: 傷寒下痢，脈遲滑者，實也，其痢未得便止，當更宜下之。

- NOO: ZZ
  TXT: 傷寒病，腹中滿痛者，爲實，當宜下之。

- NOO: ZZ
  TXT: 傷寒脈數而滑者，有宿食，當下之，則愈。

- NOO: ZZ
  TXT: 傷寒六七日，目中瞳子不明，無外證，大便難，微熱者，此爲實，宜急下之。

- NOO: ZZ
  TXT: 太陽病七八日，脈微浮者，其人發狂，此下焦有熱，小腹當堅而滿，小便自利，下血乃愈，瘀熱在裡故也，宜下之。

- NOO: ZZ
  TXT: 陽明病，但頭汗出，其身無汗，小便不利，渴計水漿，此爲瘀熱在裡，身必發黃，宜急下之。

- NOO: ZZ
  TXT: 傷寒有熱，而小腹滿者，小便反利，爲有稸血，當宜下之。

- NOO: ZZ
  TXT: 傷寒病五六日，不大便，繞臍痛，煩躁汗出者，此爲有結，汗出後則暫解，日晡則復發，脈實者，當宜下之。

- NOO: ZZ
  TXT: 傷寒七八日，身黃如橘，小便不利，其腹微滿者，宜下之。

- NOO: ZZ
  TXT: 陽明病，其人多汗，津液越出，胃中有熱，大便必堅，宜下之。

- NOO: ZZ
  TXT: 傷寒，大下後，六七日不大便，煩熱不解，腹滿如痛者，此有宿食，宜下之。

- NOO: ZZ
  TXT: 傷寒病，小便不利，大便乍難乍易，時有微熱，不能臥，此胃內有結燥故也，宜下之。

- NOO: BB
  TXT: 辨不可下形證

- NOO: ZZ
  TXT: 傷寒，脈濡而弱，陽氣不足，不可下之，下之則心下痞，津液內竭，咽燥，鼻乾也。

- NOO: ZZ
  TXT: 傷寒，脈浮而緊，浮則爲風，緊則爲寒，風則傷榮，寒則傷衛，榮衛俱病，骨節煩疼，當發其汗，而不可下也。

- NOO: ZZ
  TXT: 傷寒，脈浮濡弱，不得發汗，無陽故也。陽亡虛盡中弱澀者，不可下。

- NOO: ZZ
  TXT: 傷寒結胸證，其脈浮大，不可下，下之即死矣。

- NOO: ZZ
  TXT: 太陽與陽明合病，喘促胸滿，不可下。

- NOO: ZZ
  TXT: 太陽與少陽合病，心下堅，頸項强而眩，不可下也。

- NOO: ZZ
  TXT: 夫四逆病厥者，不可下也。

- NOO: ZZ
  TXT: 夫病欲吐者，不可下也。

- NOO: ZZ
  TXT: 夫病有外證未解，不可下之，下之爲逆也。

- NOO: ZZ
  TXT: 夫病發於陽，而反下之，熱入於咽，作結胸也。

- NOO: ZZ
  TXT: 太陰病，其人腹滿吐食，不可下，下之益甚。

- NOO: ZZ
  TXT: 少陽病，當心下堅滿，不可下，下之，後利不止者，死。

- NOO: BB
  TXT: 辨可灸形證

- NOO: ZZ
  TXT: 少陰病，其人雖裡和，其病惡寒者，宜灸之。

- NOO: ZZ
  TXT: 少陰病，吐利，手足逆而發熱，脈不足者，灸其少陰。

- NOO: ZZ
  TXT: 夫吐下，手足厥，無脈者，當其厥陰灸之，不溫及微喘者，死。

- NOO: ZZ
  TXT: 傷寒六七日，脈數，手足厥，煩躁不已，灸厥陰，不順者，死。

- NOO: BB
  TXT: 辨不可灸形證

- NOO: ZZ
  TXT: 凡微數之脈，不可灸，因熱爲邪，必致煩逆，內有損骨傷筋血枯之患。脈當以汗解，反以灸之，邪無所去，因火而盛，病當必重，此爲逆治。若欲解者，當發其汗而解也。

- NOO: BB
  TXT: 辨可火形證

- NOO: ZZ
  TXT: 凡下利後，下部中痛，當溫之，宜炒枳實，若熬鹽等熨之。

- NOO: BB
  TXT: 辨不可火形證

- NOO: ZZ
  TXT: 傷寒，寸口脈浮而弱，即血氣虛，衛氣微，其脈浮則汗出如流珠，衛氣微，榮氣虛，故脈浮汗出也。

- NOO: ZZ
  TXT: 太陽病中風，以火劫其汗，風被火熱，即令血氣流泆，當有潮熱，其身發黃，陽盛即衄，陰虛即小便難。陰陽俱虛竭，身體枯燥，但頭汗出，至頸而還，腹滿微喘，口乾咽爛，或不大便，甚者噦，手足躁擾，循衣摸床，苦心下滿。小便利者，其人可治。小便不利者，不治。

- NOO: ZZ
  TXT: 傷寒，脈浮，而以火逼劫，汗即亡陽，必驚狂，臥起不安。

- NOO: ZZ
  TXT: 太陽病，以火蒸之，不得汗者，其人必燥結。若不結，必下淸血，其脈躁者，必發黃也。

- NOO: ZZ
  TXT: 太陽病，而熨其背，大汗必出，火氣入胃，胃中乾渴，必發譫語。

- NOO: BB
  TXT: 辨可水形證

- NOO: ZZ
  TXT: 太陽病差後，胃中乾燥，不得眠睡，渴欲飮水，當稍稍飮之，即愈也。

- NOO: ZZ
  TXT: 若嘔吐，熱在膈上思水者，與五苓散，即可飮水也。

- NOO: ZZ
  TXT: 傷寒七八日，大渴，欲飮水，然當與之，常令不足，勿極意也。

- NOO: ZZ
  TXT: 凡傷寒病，能飮水者，爲欲愈也。若不渴而强與之，因此成禍者，其數多矣。

- NOO: BB
  TXT: 辨不可水形證

- NOO: ZZ
  TXT: 凡發汗後飮水，水灌之，其人必喘。

- NOO: ZZ
  TXT: 水藥不得入口，入則爲逆。

- NOO: ZZ
  TXT: 傷寒結胸，無熱證者，宜與平和之藥，若以水灌之，益令熱不得出。當汗而不汗，即煩，微令汗出後，腹中痛，可服和氣止痛之藥。

- NOO: ZZ
  TXT: 寸口脈浮大，醫反下之，此爲大逆。浮則無血，大則爲寒，寒氣相搏，即爲腹鳴。醫不知，而反飮其水，令汗大出，水得寒氣，冷必相搏，其病必甚也。

- NOO: BB
  TXT: 辨可溫形證

- NOO: ZZ
  TXT: 大法，冬宜熱藥。

- NOO: ZZ
  TXT: 凡病發熱頭痛，脈浮數，身有疼痛，宜溫其表。

- NOO: ZZ
  TXT: 太陽病，下利不渴，其臟有寒，當宜溫之。

- NOO: ZZ
  TXT: 其人欲食，入則吐，手足寒，脈弦遲，此爲中寒，不可吐下也，當宜溫之。

- NOO: ZZ
  TXT: 少陰病，其脈沉者，急當溫之。

- NOO: ZZ
  TXT: 下利不食者，當宜溫之。

- NOO: ZZ
  TXT: 下利，脈遲緊，爲痛未止。

- NOO: ZZ
  TXT: 下利，脈浮大者，此皆爲虛，宜溫之。

- NOO: ZZ
  TXT: 凡脈浮革者，自腹鳴，若渴之，與水者，必噦，宜溫之。

- NOO: ZZ
  TXT: 夫病下之後，續得下利，水穀不止，身體疼痛，急當救裡，宜溫之，與治中四逆附子湯，諸溫藥之輩。

- NOO: BB
  TXT: 傷寒三陰三陽應用湯散諸方

- NOO: CP
  TXT: 桂枝湯方

- NOO: ZZ
  TXT: 桂枝 <small>（一兩）</small>  赤芍藥 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至六分，去滓，不計時候熱服。

- NOO: CP
  TXT: 桂枝附子湯方

- NOO: ZZ
  TXT: 桂枝 <small>（一兩）</small>  附子 <small>（一兩，炮裂，去皮臍）</small>  赤芍藥 <small>（一兩）</small>  甘草 <small>（半分，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 桂枝芍藥湯方

- NOO: ZZ
  TXT: 桂枝 <small>（一兩）</small>  赤芍藥 <small>（一兩）</small>  人參 <small>（一兩，去蘆頭）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣粗篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 桂枝麻黃湯方

- NOO: ZZ
  TXT: 桂枝 <small>（一兩）</small>  麻黃 <small>（一兩，去根節）</small>  赤芍藥 <small>（一兩）</small>  杏仁 <small>（一兩，湯浸去皮尖，雙仁，麩炒微黃）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 桂枝人參湯方

- NOO: ZZ
  TXT: 桂枝 <small>（二兩）</small>  人參 <small>（一兩，去蘆頭）</small>  白朮 <small>（一兩）</small>  乾姜 <small>（一兩，炮裂，剉）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服三錢，以水一中盞，煎至五分，去滓，不計時候溫服。

- NOO: CP
  TXT: 麻黃湯方

- NOO: ZZ
  TXT: 麻黃 <small>（二兩，去根節）</small>  桂枝 <small>（一兩）</small>  杏仁 <small>（一兩，湯浸去皮尖，雙仁，麩炒微黃）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候溫服。

- NOO: CP
  TXT: 麻黃附子湯方

- NOO: ZZ
  TXT: 麻黃 <small>（二兩，去根節）</small>  附子 <small>（一兩，炮裂，去皮臍）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至六(五)分，去滓，不計時候熱服。

- NOO: CP
  TXT: 朮附湯方

- NOO: ZZ
  TXT: 白朮 <small>（一兩）</small>  附子 <small>（一兩，炮裂，去皮臍）</small>  桂枝 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候溫服。

- NOO: CP
  TXT: 小柴胡桂枝湯方

- NOO: ZZ
  TXT: 柴胡 <small>（一兩，去苗）</small>  桂心 <small>（一兩）</small>  黃芩 <small>（一兩）</small>  人參 <small>（一兩，去蘆頭）</small>  半夏 <small>（一兩，湯洗七遍，去滑）</small>  赤芍藥 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 大柴胡湯方

- NOO: ZZ
  TXT: 柴胡 <small>（二兩，去苗）</small>  枳實 <small>（半兩，麩炒微黃）</small>  黃芩 <small>（一兩）</small>  赤芍藥 <small>（一兩）</small>  半夏 <small>（一兩，湯洗七遍，去滑）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 小柴胡湯方

- NOO: ZZ
  TXT: 柴胡 <small>（二兩，去苗）</small>  黃芩 <small>（一兩）</small>  人參 <small>（一兩，去蘆頭）</small>  半夏 <small>（一兩，湯浸七遍，去滑）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣羅爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 葛根湯方

- NOO: ZZ
  TXT: 葛根 <small>（二兩，剉）</small>  麻黃 <small>（二兩）</small>  赤芍藥 <small>（一兩）</small>  桂心 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 葛根半夏湯方

- NOO: ZZ
  TXT: 葛根 <small>（一(二)兩，剉）</small>  半夏 <small>（一兩，湯洗七遍，去滑）</small>  桂心 <small>（一兩）</small>  甘草 <small>（半兩，炙微赤，剉）</small>  麻黃 <small>（一兩，去根節）</small>  赤芍藥 <small>（一兩）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 半夏湯方

- NOO: ZZ
  TXT: 半夏 <small>（一兩，湯洗七遍，去滑）</small>  桂心 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服五錢，以水一中盞，入生姜半分，棗三枚，煎至五分，去滓，不計時候溫服。

- NOO: CP
  TXT: 厚朴湯方

- NOO: ZZ
  TXT: 厚朴 <small>（一(二)兩，去粗皮，塗生姜汁，炙令香熟）</small>  半夏 <small>（二兩，湯洗七遍，去滑）</small>  人參 <small>（一兩，去蘆頭）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，煎至五分，去滓，不計時候溫服。

- NOO: CP
  TXT: 葛根黃連湯方

- NOO: ZZ
  TXT: 葛根 <small>（二兩，剉）</small>  黃連 <small>（半兩，去鬚）</small>  黃芩 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 神丹圓方

- NOO: ZZ
  TXT: 朱砂 <small>（一兩，細研，水飛過）</small>  附子 <small>（一兩半，炮裂，去皮臍）</small>  川烏頭 <small>（一兩半，炮裂，去皮臍）</small>  半夏 <small>（一兩，湯洗七遍，去滑）</small>  赤茯苓 <small>（一兩）</small>  人參 <small>（一兩，去蘆頭）</small>

- NOO: ZZ
  TXT: 右件藥，擣羅爲末，鍊蜜和圓，如梧桐子大，每服，以生姜湯下五圓，良久喫熱粥一盞投之。以得汗爲度。

- NOO: CP
  TXT: 瓜蔕散方

- NOO: ZZ
  TXT: 瓜蔕 <small>（一兩）</small>  赤小豆 <small>（四兩）</small>

- NOO: ZZ
  TXT: 右件藥，擣細羅爲散，每服二錢，以溫水調服，藥下便臥，即當有吐，候食頃若不吐，即再服之，如更不吐，即增藥服之，以吐爲度，吐出靑黃如菜汁者爲佳。若吐少病除者，次日如前法更服，可至再三，不令虛也。藥力過時不吐，即服熱湯一盞，以助藥力。若服藥過多者，飮冷水解之。

- NOO: CP
  TXT: 甘遂散方一名水導散

- NOO: ZZ
  TXT: 甘遂 <small>（半兩，煨令微黃）</small>  白芷 <small>（半兩）</small>

- NOO: ZZ
  TXT: 右件藥，擣細羅爲散，每服一錢，以溫水調服。

- NOO: CP
  TXT: 蒸法出汗

- NOO: ZZ
  TXT: 白以薪火燒地，良久掃去火，微用水洒地。取蠶沙、桃葉、柏葉、糠及麥麩等，皆可用之，鋪着地上，令厚二三寸，布蓆臥。上蓋覆。以汗出爲度，不得過熱，當審細消息，汗少，周身便佳，汗不止，後以粉粉之，勿令汗出過多也。

- NOO: CP
  TXT: 六味靑散方

- NOO: ZZ
  TXT: 川烏頭 <small>（一兩，炮裂，去皮臍）</small>  桔梗 <small>（一兩，去蘆頭）</small>  白朮 <small>（一兩）</small>  附子 <small>（一兩，炮裂，去皮臍）</small>  防風 <small>（一兩，去蘆頭）</small>  細辛 <small>（一兩）</small>

- NOO: ZZ
  TXT: 右件藥，擣細羅爲散，每服二錢，以生姜湯調服，服藥後食頃，不汗出者，飮稀粥一盞以發之，暖覆汗出，漐漐可也，勿令流離汗出。若汗大出不止者，溫溫粉之，如未得汗者，當更服之，以得汗爲度。

- NOO: CP
  TXT: 大靑龍湯方

- NOO: ZZ
  TXT: 麻黃 <small>（二兩，去根節）</small>  桂心 <small>（一兩）</small>  杏仁 <small>（一兩，湯浸，去皮尖，雙仁，麩炒微黃）</small>  石膏 <small>（一兩）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候溫服。

- NOO: CP
  TXT: 小靑龍湯方

- NOO: ZZ
  TXT: 麻黃 <small>（二兩，去根節）</small>  赤芍藥 <small>（一兩）</small>  細辛 <small>（一兩）</small>  桂心 <small>（一兩）</small>  五味子 <small>（一兩）</small>  乾姜 <small>（一兩，炮裂，剉）</small>  半夏 <small>（一兩，湯洗七遍，去滑）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 橘皮湯方

- NOO: ZZ
  TXT: 陳橘皮 <small>（一兩，湯浸，去白瓤，焙）</small>  生姜 <small>（一兩）</small>

- NOO: ZZ
  TXT: 右件藥，細剉和勻，分爲四服，每服以水一中盞，煎至六分，去滓，不計時候溫服。

- NOO: CP
  TXT: 竹葉湯方

- NOO: ZZ
  TXT: 竹葉 <small>（每服入二七片，細切）</small>  石膏 <small>（二兩）</small>  麥門冬 <small>（一兩，去心）</small>  半夏 <small>（一兩，湯洗七遍，去滑）</small> 人參 <small>（一兩，去蘆頭）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，煎至五分，去滓，不計時候溫服。

- NOO: CP
  TXT: 猪苓湯方

- NOO: ZZ
  TXT: 猪苓 <small>（一兩，去黑皮）</small>  赤茯苓 <small>（一兩）</small>  澤瀉 <small>（一兩）</small>  阿膠 <small>（一兩，擣碎，炒令微黃）</small>  滑石 <small>（一兩）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 五苓散方

- NOO: ZZ
  TXT: 赤茯苓 <small>（一兩）</small>  猪苓 <small>（一兩，去黑皮）</small>  白朮 <small>（一兩）</small>  澤瀉 <small>（一兩）</small>  桂心 <small>（一兩）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服，以汗出爲度。

- NOO: CP
  TXT: 赤茯苓湯方

- NOO: ZZ
  TXT: 赤茯苓 <small>（一兩）</small>  桂心 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 甘草桔梗湯方

- NOO: ZZ
  TXT: 甘草 <small>（一兩，炙微赤，剉）</small>  桔梗 <small>（七(一)兩，去蘆頭）</small>

- NOO: ZZ
  TXT: 右件藥，擣篩爲散，每服五錢，以水一中盞，煎至五分，去滓，不計時候溫服。

- NOO: CP
  TXT: 茵陳湯方

- NOO: ZZ
  TXT: 茵陳 <small>（一兩）</small>  梔子仁 <small>（一兩）</small>  川大黃 <small>（一兩，剉碎，微炒）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 梔子湯方

- NOO: ZZ
  TXT: 梔子仁 <small>（一兩）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入豉五十粒，煎至五分，去滓，不計時候溫服。

- NOO: CP
  TXT: 瀉心湯方

- NOO: ZZ
  TXT: 川大黃 <small>（一兩，剉碎，微炒）</small>  黃連 <small>（半兩，去鬚）</small>

- NOO: ZZ
  TXT: 右件藥，並細剉和勻，每服半兩，以水一大盞，煎至五分，去滓，不計時候溫服。

- NOO: CP
  TXT: 半夏瀉心湯方

- NOO: ZZ
  TXT: 半夏 <small>（二兩，湯洗七遍，去滑）</small>  黃芩 <small>（一兩）</small>  乾姜 <small>（一兩，炮裂，剉）</small>  人參 <small>（一兩，去蘆頭）</small>  甘草 <small>（半兩，炙微赤，剉）</small>  黃連 <small>（一兩，去鬚）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候溫服。

- NOO: CP
  TXT: 乾姜湯方

- NOO: ZZ
  TXT: 乾姜 <small>（一兩，炮裂，剉）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服三錢，以水一中盞，煎至五分，去滓，不計時候溫服。

- NOO: CP
  TXT: 黃芩湯方

- NOO: ZZ
  TXT: 黃芩 <small>（一兩）</small>  赤芍藥 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 抵當湯方

- NOO: ZZ
  TXT: 水蛭 <small>（半兩，微炒）</small>  䖟蟲 <small>（半兩，微炒）</small>  桃仁 <small>（半兩，湯浸去皮尖，雙仁，麩炒微黃）</small>  川大黃 <small>（一兩，剉碎，微炒）</small>

- NOO: ZZ
  TXT: 右件藥，擣篩爲散，每服三錢，以水一中盞，煎至五分，去滓，不計時候溫服。

- NOO: CP
  TXT: 白虎湯方

- NOO: ZZ
  TXT: 知母 <small>（二兩）</small>  石膏 <small>（三兩）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服五錢，以水一大盞，入粳米五十粒，煎至五分，去滓，溫服。

- NOO: CP
  TXT: 玄武湯方

- NOO: ZZ
  TXT: 赤茯苓 <small>（一兩）</small>  赤芍藥 <small>（一兩）</small>  附子 <small>（一兩，炮裂，去皮臍）</small>  白朮 <small>（一兩）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 建中湯方

- NOO: ZZ
  TXT: 桂心 <small>（一兩）</small>  白芍藥 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入生姜半分，棗三枚，煎至五分，去滓，後入餳半兩和勻，不計時候熱服。

- NOO: CP
  TXT: 龍骨牡蠣湯方

- NOO: ZZ
  TXT: 龍骨 <small>（一兩）</small>  牡蠣 <small>（一兩，燒如粉）</small>  桂心 <small>（半兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服三錢，以水一中盞，煎至五分，去滓，不計時候溫服。

- NOO: CP
  TXT: 四逆湯方

- NOO: ZZ
  TXT: 附子 <small>（一兩，炮裂，去皮臍）</small>  乾姜 <small>（一兩，炮裂，剉）</small>  甘草 <small>（一兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入棗三枚，煎至五分，去滓，熱服。

- NOO: CP
  TXT: 當歸四逆湯方

- NOO: ZZ
  TXT: 當歸 <small>（一兩）</small>  桂心 <small>（一兩）</small>  細辛 <small>（一兩）</small>  白芍藥 <small>（一兩）</small>  木通 <small>（半兩，剉）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服五錢，以水一中盞，入生姜半分，棗三枚，煎至六分，去滓，不計時候溫服。

- NOO: CP
  TXT: 桃仁承氣湯方

- NOO: ZZ
  TXT: 桃仁 <small>（半兩，湯浸去皮尖，雙仁，麩炒微黃）</small>  桂心 <small>（半兩）</small>  川大黃 <small>（一兩，剉碎，微炒）</small>  川朴消 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 大承氣湯方

- NOO: ZZ
  TXT: 川大黃 <small>（一兩，剉碎，微炒）</small>  厚朴 <small>（半兩，去粗皮，塗生姜汁，炙，令香熟）</small>  枳實 <small>（半兩，麩炒微黃）</small>  川芒消 <small>（一兩）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服，以利爲度。

- NOO: CP
  TXT: 小承氣湯方

- NOO: ZZ
  TXT: 川大黃 <small>（一兩，剉碎，微炒）</small>  川芒消 <small>（一兩）</small>  甘草 <small>（半兩，炙微赤，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，煎至五分，去滓，不計時候溫服。

- NOO: CP
  TXT: 桃花湯方

- NOO: ZZ
  TXT: 桃花石 <small>（二兩，擣碎）</small>  乾姜 <small>（半兩，炮裂，剉）</small>  粳米 <small>（半合）</small>

- NOO: ZZ
  TXT: 右件藥，以水二大盞，煎至一大盞，去滓，分爲二服，食前服之。

- NOO: CP
  TXT: 吳茱萸湯方

- NOO: ZZ
  TXT: 吳茱萸 <small>（一兩，湯浸七遍，焙乾，微炒）</small>  人參 <small>（二兩，去蘆頭）</small>

- NOO: ZZ
  TXT: 右件藥，擣篩爲散，每服三錢，以水一中盞，入生姜半分，棗三枚，煎至五分，去滓，不計時候熱服。

- NOO: CP
  TXT: 白通湯方

- NOO: ZZ
  TXT: 附子 <small>（一兩，炮裂，去皮臍）</small>  乾姜 <small>（一兩，炮裂，剉）</small>

- NOO: ZZ
  TXT: 右件藥，擣篩爲散，每服四錢，以水一中盞，入葱白二莖，煎至五分，去滓，不計時候熱服。

- NOO: CP
  TXT: 大陷胸湯方

- NOO: ZZ
  TXT: 川大黃 <small>（一兩，剉碎，微炒）</small>  川芒消 <small>（一兩）</small>  甘遂 <small>（半兩，煨令微黃）</small>

- NOO: ZZ
  TXT: 右件藥，擣篩爲散，每服二錢，以水一中盞，煎至五分，去滓，不計時候溫服。

- NOO: CP
  TXT: 小陷胸湯方

- NOO: ZZ
  TXT: 黃連 <small>（一兩，去鬚）</small>  半夏 <small>（二兩，湯洗七遍，去滑）</small>  栝蔞 <small>（一枚）</small>

- NOO: ZZ
  TXT: 右件藥，並細剉，每服半兩，以水一大盞，入生姜半分，煎至五分，去滓，不計時候溫服。
